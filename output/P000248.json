{
    "version": "P000248",
    "reviewed_text": [
        [
            "༄༅། །སངས་རྒྱས་ཀྱི་དུས་ཆེན་རྣམས་དང་",
            "གུ་རུའི་ཚེས་བཅུ་སོགས་ཀྱི་",
            "ངོས་འཛིན་རྒྱུ་མཚན་ཕན་ཡོན་སོགས་བཞུགས་སོ།། ",
            "མཛད་པ་པོ། ",
            "མཁས་གྲུབ་ཆེན་པོ་རྩེ་ལེ་སྣ་ཚོགས་རང་གྲོལ། ",
            "༄༅། །སངས་རྒྱས་ཀྱི་དུས་ཆེན་རྣམས་དང་",
            "གུ་རུའི་ཚེས་བཅུ་སོགས་ཀྱི་ངོས་",
            "འཛིན་རྒྱུ་མཚན་ཕན་ཡོན་སོགས་བཞུགས།།",
            "བླ་མ་དང་བྱང་ཆུབ་སེམས་དཔའ་ཐུགས་རྗེའི་",
            "མངའ་བདག་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། །",
            "འདིར་དད་པ་དང་ལྷག་བསམ་དགེ་བའི་",
            "ཡིད་ཅན་དག་ལ་ཕན་པའི་སེམས་ཀྱིས། ",
            "དུས་ཆེན་གྱི་རྣམ་གྲངས་འགའ་ཞིག་གི་",
            "དབྱེ་བ་དང་ཕན་ཡོན་བརྗོད་པར་བྱ་བ་།",
            "སྤྱི་དང་བྱེ་བྲག་ཁྱད་པར་དང་གསུམ་ལས། ",
            "དང་པོ་སྤྱི་ཁྱབ་ནི། ",
            "ཟླ་བ་རེ་རེའི་ཉ་སྟོང་བརྒྱད་",
            "གསུམ་ལ་དུས་ཆེན་གསུམ་ཞེས་བྱ་།",
            "ཚེས་བཅོ་ལྔ་ནི་སངས་རྒྱས་",
            "སྣང་བ་མཐའ་ཡས་ཀྱི་དུས་བཟང་དང་། ",
            "གནམ་གང་ནི་བཅོམ་ལྡན་འདས་ཤཱཀྱའི་དབང་པོ་དང་། ",
            "ཚེས་བརྒྱད་ནི་སངས་རྒྱས་སྨན་པའི་",
            "རྒྱལ་པོའི་དུས་ཆེན་དུ་གསུངས་ཏེ",
            ""
        ],
        [
            "དུས་བཟང་འདི་གསུམ་ལ་",
            "དགེ་བའི་རིགས་ཆེ་ཆུང་གང་བྱས་།",
            "དུས་ཚེས་གཞན་ལ་བྱས་པ་ལས་",
            "བརྒྱ་འགྱུར་དུ་འཕེལ་བར་གསུངས་།",
            "དཔེར་ན་མར་མེ་ལྷ་བཤོས་སོགས་",
            "གཅིག་ཕུལ་ན་བརྒྱ་ཕུལ་བ་དང་",
            "ཚོགས་མཉམ་པར་འགྱུར་བ་དང་། ",
            "ཕྱག་སྐོར་སོགས་གཅིག་བྱས་པ་ཡང་བརྒྱ་རུ་འགྱུར་ཞིང་།",
            "ཡིག་དྲུག་ལྟ་བུ་འཕྲེང་སྐོར་གཅིག་བཟླས་ན་",
            "འཕྲེང་སྐོར་བརྒྱ་བཟླས་པ་དང་",
            "མཉམ་པའི་ཕན་ཡོན་འབྱུང་།",
            "འཇིག་རྟེན་ཁྱིམ་པ་ཕོ་མོ་རྣམས་ཀྱང་",
            "དུས་བཟང་འདི་རྣམས་ལ་བསྙེན་གནས་སྨྱུང་གནས་སོགས་",
            "བསྲུང་ན་མ་འོངས་པའི་ཚེ་རབས་ཐམས་ཅད་དུ་",
            "ཡང་ནད་དང་མཚོན་དང་མུ་གེའི་",
            "བསྐལ་པ་ལས་ཐར་བར་གསུངས་ཤིང་། ",
            "ཕན་ཡོན་ཆེ་ལ་དུས་ཆེན་འདི་དག་ལ་",
            "སྡིག་པ་མི་དགེ་བའི་ལས་བྱས་ནའང་",
            "སྡིག་པ་བརྒྱ་འགྱུར་དུ་ཆེ་བ་ཡང་ཤེས་པར་བྱའོ།།",
            ""
        ],
        [
            "༈ བྱེ་བྲག་ཏུ་སངས་རྒྱས་ཀྱི་དུས་ཆེན་བཞི་ནི། ",
            "ཆོ་འཕྲུལ་ཆེན་པོ་དང་། ",
            "མངོན་པར་བྱང་ཆུབ་པ་དང་། ",
            "ཆོས་འཁོར་བསྐོར་བ་དང་། ",
            "ལྷ་ལས་བབས་པའི་དུས་ཆེན་དང་བཞི་ལས། ",
            "དང་པོ་ཆོ་འཕྲུལ་ཆེན་པོའི་དུས་མཆོད་ནི་",
            "དགུན་ཟླ་ཐ་ཆུང་སྟེ་དིང་སང་བོད་ཡུལ་ན་",
            "ཧོར་ཟླ་དང་པོར་གྲགས་པ་འདི་ཡིན་ཏེ",
            "དེ་ཡང་སྔོན་སྟོན་པ་ཉིད་",
            "དགུང་ལོ་ལྔ་བཅུ་ལ་ཕེབས་སྐབས་སུ། ",
            "མུ་སྟེགས་སྟོན་པ་དྲུག་འཁོར་",
            "བརྒྱད་ཁྲི་བཞི་སྟོང་དང་བཅས་པ་",
            "རྣམས་དུས་རྟག་པར་སྟོན་པ་འཁོར་བཅས་ལ་",
            "ཕྲག་དོག་དང་ཆགས་སྡང་གིས་བར་ཆད་",
            "གང་བྱས་ཀྱང་མ་ཐུབ་པའི་དབང་གིས་",
            "དེ་སྐབས་རྫུ་འཕྲུལ་འགྲན་པར་ནན་གྱིས་ཞུས་པ་།",
            "རྒྱལ་པོ་ཆེན་པོ་དག་དང་སྦྱིན་བདག་རྣམས་ཀྱིས། ",
            "སྲིན་བུ་མེ་ཁྱེར་ལྟ་བུ་ཁྱེད་ཅག་གིས་",
            "དེ་བཞིན་གཤེགས་པ་ཉི་མའི་དཀྱིལ་འཁོར་",
            "ལྟ་བུ་ལ་ཇི་ལྟར་འགྲན་པར་ནུས་ཀྱི། ",
            "དེ་སྐད་མ་སྨྲ་ཞིག་བྱས་ཀྱང་ཁོང་རྣམས་མ་ཉན་པས། ",
            "སྟོན་པ་ལ་ཞུས་པས་གནང་།",
            "དེ་དུས་དང་མ་འོངས་པའི་འགྲོ་བ་",
            "མང་པོ་དགེ་བའི་རྩ་བ་སྐྱེ་བའི་རྒྱུར་",
            "འགྱུར་བར་དགོངས་ནས་ཆོ་འཕྲུལ་",
            "འགྲན་པར་ཞལ་གྱིས་བཞེས་པ་།",
            "རྒྱ་གར་གྱི་ཡུལ་ཁམས་ཐམས་ཅད་ཀྱི་",
            "རྒྱལ་པོ་དང་སྐྱེ་བོ་མཐའ་ཡས་པ་",
            "ཆོ་འཕྲུལ་ལ་ལྟ་བའི་ཆེད་དུ་འདུས་ཤིང་། ",
            "ལྷ་ཀླུ་དྲི་ཟ་གྲུལ་བུམ་གནོད་སྦྱིན་སོགས་",
            "མི་མ་ཡིན་པའི་རིགས་མཐའ་དག་པའང་",
            "སྤྲིན་བཞིན་གཏིབས་པར་གྱུར་ཏེ",
            "ཐོག་མར་ཚེས་གཅིག་གི་ཉིན་མོ་",
            "མཉན་ཡོད་དུ་རྒྱལ་པོ་གསལ་རྒྱལ་གྱིས་",
            "བཅོམ་ལྡན་འདས་འཁོར་བརྒྱད་ཁྲི་དང་བཅས་པ་དང་། ",
            "མུ་སྟེགས་པ་ཡང་དེ་དང་གྲངས་མཉམ་པ་",
            "ཐམས་ཅད་ལ་བསྙེན་ཅིང་བཀུར་བ་རྒྱ་ཆེར་བྱས་པའི་ཚེ། ",
            "སྟོན་པས་ཚེམས་འབྲུ་བའི་ཤིང་བུ་སོར་བཞི་པ་",
            "གཅིག་ས་ལ་བཙུགས་མ་ཐག་དཔག་བསམ་གྱི་",
            "ལྗོན་པ་ཆུ་ཞེང་དཔག་ཚད་ལྔ་བརྒྱ་པ་",
            "ལོ་མ་མེ་ཏོག་འབྲས་བུ་ཐམས་ཅད་དུས་གཅིག་ལ་",
            "རྒྱས་ཤིང་སྨིན་པ་ལ་རླུང་གིས་བསྐྱོད་ཚེ་",
            "ཆོས་ཀྱི་སྒྲ་འབྱུང་བ་དེ་ལྟ་བུ་སྐྱེས་པའི་",
            "རྫུ་འཕྲུལ་གྱི་ཆོ་འཕྲུལ་ངོ་མཚར་བ་བསྟན་པ་ནི། ",
            "མུ་སྟེགས་པ་རྣམས་ནི་སྟོན་པའི་",
            "ཐུགས་རྗེའི་གཟི་བྱིན་གྱིས་ཟིལ་གྱིས་ནོན་ནས་",
            ""
        ],
        [
            "ཆོ་འཕྲུལ་ཅི་ཡང་སྟོན་རྒྱུ་མ་བྱུང་།",
            "དེ་བཞིན་དུ། ",
            "ཚེས་གཉིས་ལ་ཡུལ་སྒྲ་སྒྲོག་གི་རྒྱལ་པོ་",
            "ཨུ་ཏྲ་ཡཱ་ནས་མཆོད་ཅིང་བསྙེན་བཀུར་བའི་ཚེ། ",
            "སྟོན་པའི་སྐུའི་གཡས་གཡོན་དུ་ནོར་བུ་",
            "རིན་པོ་ཆེའི་རི་བོ་དཔག་ཚད་བརྒྱ་པ་",
            "གཉིས་སྤྲུལ་པ་ལས་འདོད་དགུ་འབྱུང་ཞིང་",
            "དེ་མཐོང་བས་སྐྱེ་འགྲོ་མཐའ་དག་",
            "སེམས་རྣམ་པར་གྲོལ་བའི་གོ་འཕང་ལ་",
            "བཀོད་པའི་ཆོ་འཕྲུལ་བསྟན་ཞིང་།",
            "མུ་སྟེགས་པ་རྣམས་ཀྱིས་གང་ཡང་མ་བྱུང་།",
            "ཚེས་གསུམ་གྱི་ཉིན། ",
            "རྒྱལ་པོ་ཤུནྩི་དྷ་ལས་བསྙེན་བཀུར་ཞིང་།",
            "ཞབས་བསིལ་བའི་ཆུ་ས་ལ་འཕོས་པ་",
            "དེ་སྤོས་ཀྱི་ཆུ་ཡན་ལག་བརྒྱད་ལྡན་གྱི་",
            "རྫིང་བུ་དཔག་ཚད་ལྔ་བཅུ་པར་གྱུར་པ་",
            "དེ་འཐུང་དང་རེག་པའི་འགྲོ་བ་",
            "ཐམས་ཅད་ཟག་མེད་ཀྱི་བདེ་བ་ལ་།",
            ""
        ],
        [
            "ཚེས་བཞི་ལ་རྒྱལ་པོ་ཨིནྟྲས་མཆོད་ཅིང་",
            "སྤོས་ཆུའི་རྫིང་དེ་ལས་ཕྱོགས་མཚམས་སུ་ཡུར་",
            "བ་ཆེན་པོ་བརྒྱད་བརྒྱད་དུ་གྱུར་པ་ལ་",
            "སྤོས་ཆུའི་རྒྱུན་ཆེར་བབས་པའི་",
            "ཆུ་སྒྲ་ཐམས་ཅད་ཆོས་ཀྱི་སྒྲ་དབྱངས་",
            "གྲགས་པས་སྐྱེ་དགུ་ངོ་མཚར་ལ་།",
            "ཚེས་ལྔ་ལ་རྒྱལ་པོ་ཚངས་བྱིན་གྱིས་",
            "མཆོད་པའི་ཚེ་ཉིད་ཀྱི་ཞལ་གྱི་སྒོ་ལས་",
            "འོད་ཟེར་གསེར་གྱི་ཁ་དོག་ཅན་དཔག་མེད་",
            "སྤྲོས་པས་སྟོང་ཁམས་ཁྱབ་ཅིང་ངན་སོང་གི་",
            "གནས་སྟོངས་པར་མཛད་པས་འགྲོ་བ་རྣམས་དད་པ་ལ་།",
            "ཚེས་དྲུག་ལ་ཡངས་པ་ཅན་གྱི་",
            "ལི་ཙ་བི་རྣམས་ཀྱིས་མཆོད་པའི་ཚེ། ",
            "འཁོར་ཐམས་ཅད་ཀྱི་རྒྱུད་ལ་མངོན་པར་",
            "ཤེས་པ་ཤར་ནས་གཅིག་སེམས་གཅིག་གིས་",
            "ཤེས་ནུས་པར་གྱུར་པའི་ཆོ་འཕྲུལ་།",
            "ཚེས་བདུན་ལ་སེར་སྐྱའི་གྲོང་ཁྱེར་གྱི་",
            "ཤཱཀྱ་རྣམས་ཀྱིས་མཆོད་པའི་དུས་སུ། ",
            "འཁོར་ལོས་སྒྱུར་བའི་རྒྱལ་པོའི་ཚུལ་དུ་སྤྲུལ་།",
            "གདུལ་བྱ་རྣམས་བྱང་ཆུབ་ཀྱི་",
            "མཆོག་ཏུ་སེམས་བསྐྱེད་པ་ལ་།",
            ""
        ],
        [
            "འདི་ཐམས་ཅད་ལ་མུ་སྟེགས་སྟོན་པ་དྲུག་པོས་",
            "ཆོ་འཕྲུལ་ཅི་ཡང་སྟོན་རྒྱུ་མ་བྱུང་ངོ་།།",
            "དེ་ནས་ཚེས་བརྒྱད་ཀྱི་ཉིན་ལྷའི་དབང་པོ་",
            "བརྒྱ་བྱིན་གྱིས་མཆོད་ཅིང་སྐུའི་",
            "གཡས་གཡོན་ནས་ཚངས་པ་བརྒྱ་བྱིན་གྱིས་འདུད་པའི་ངང་།",
            "མུ་སྟེགས་འདུལ་བའི་དུས་ལ་བབས་པར་དགོངས་།",
            "ཕྱག་གཡས་པས་བཞུགས་ཁྲི་ལ་",
            "གནོན་པའི་ཚུལ་མཛད་པ་ཙམ་གྱིས། ",
            "འབྲུག་གི་སྒྲ་ཆེན་ལྟ་བུ་གྲགས་མ་ཐག་",
            "བཞུགས་ཁྲིའི་འོག་ནས་རབ་ཏུ་ཁྲོ་ཞིང་",
            "འཇིགས་པའི་སྲིན་པོ་ཆེན་པོ་ལྔ་བྱུང་ནས་",
            "མུ་སྟེགས་སྟོན་པ་དྲུག་གི་ཁྲི་བཤིག་ཅིང་",
            "རལ་པ་ནས་བཟུང་སྟེ་དྲུད་པ་སོགས་བྱས་ནས་",
            ""
        ],
        [
            "བསྡིགས། ",
            "ཁྲོ་རྒྱལ་ལག་ན་རྡོ་རྗེས་ཀྱང་ཕྱག་མཚན་གྱི་",
            "རྡོ་རྗེ་མེ་འབར་བ་དེ་དག་གི་མགོ་ལ་",
            "གཟེར་ཞིང་བསྣུན་པས་ཁོང་རྣམས་རང་རང་གི་",
            "རྫུ་འཕྲུལ་གྱིས་གླིང་གཞན་དུ་འབྲོས་པར་སེམས་དཔའ་།",
            "ཕྱག་རྡོར་གྱི་མཐུས་ཆར་རླུང་ཆེན་པོས་བརྡས་།",
            "སྟོན་པ་དྲུག་པོ་འཁོར་མང་པོ་དང་",
            "བཅས་པ་ཆུ་ལ་མཆོངས་ནས་།",
            "དེ་དག་གི་ཁྲོད་ནས་ལས་འཕྲོ་སད་པའི་",
            "རིགས་ཅན་སྟོང་ཕྲག་དྲུག་ཅུ་ནི་",
            "སྟོན་པ་ཉིད་ལ་སྐྱབས་ཞུས་ཤིང་",
            "བསྟན་ལ་ཞུགས་པས་དགྲ་བཅོམ་།",
            "དེའི་རྐྱེན་གྱིས་ཉན་ཐོས་མང་པོ་ཡང་",
            "དགྲ་བཅོམ་གྱི་གོ་འཕང་མངོན་དུ་བྱས་པ་དང་། ",
            "སྟོན་པ་ཉིད་ཀྱི་སྐུའི་བ་སྤུའི་ཁུང་བུ་རེ་རེ་ནས་",
            "འོད་ཟེར་གྲངས་མེད་དང་སྤྲུལ་པ་",
            "མཐའ་ཡས་པ་སྤྲོས་ཏེ་ཕྱོགས་བཅུའི་",
            "ཞིང་དུ་འགྲོ་བའི་དོན་མཛད་ཅིང་། ",
            "ས་རྣམ་པ་དྲུག་ཏུ་།",
            ""
        ],
        [
            "ལྷས་ཀྱང་མེ་ཏོག་གི་ཆར་ཕབ་བོ། །",
            "དེ་ལྟར་འདི་ཡན་ཆད་དུ་མུ་སྟེགས་རྣམས་",
            "ཆོ་འཕྲུལ་སྟོན་རྒྱུ་མ་རྙེད་ཀྱང་། ",
            "འགྲན་སེམས་ཀྱིས་ཁྲི་སོགས་སྟོན་པ་དང་",
            "མཉམ་དུ་གཤིབས་ཤིང་ཆགས་སྡང་བྱེད་པ་།",
            "འདི་ནས་བཟུང་སྟེ་ཁོང་རྣམས་ཚར་ཆོད་པའི་དབང་གིས། ",
            "ཚེས་གཅིག་ནས་བརྒྱད་ཀྱི་བར་དུ་",
            "འགྲན་ཟླ་དང་བཅས་པའི་ཆོ་འཕྲུལ། ",
            "བརྒྱད་ནས་བཅོ་ལྔའི་བར་དུ་",
            "འགྲན་ཟླ་དང་བྲལ་བའི་ཆོ་འཕྲུལ་",
            "ཞེས་གྲགས་ཀྱང་ཁོང་རྣམས་ཀྱི་",
            "འགྲན་རྒྱུ་མ་བྱུང་བ་དེ་བཞིན་ནོ།།",
            "ཆོ་འཕྲུལ་གྱི་ཚེས་བརྒྱད་འདི་ལ་",
            "སྟོན་པ་ཉིད་སྐུ་བལྟམས་པའི་",
            "དུས་ཆེན་ཡིན་པར་ཡང་བཤད་ཅིང་། ",
            "སྤྱི་ཁྱབ་ཡོངས་གྲགས་ལ་དབོ་ཟླའི་",
            "ཚེས་བརྒྱད་ལ་བལྟམས་པར་བཤད་ཀྱང་། ",
            "བཅོམ་ལྡན་འདས་ལ་ཁྱིམ་བདག་མགོན་མེད་ཟས་སྦྱིན་གྱིས། ",
            "བཅོམ་ལྡན་འདས་ཉིད་ཟླ་བ་གང་ལ་བལྟམས་པ་ལགས། ",
            "ཞུས་པས་།",
            "དགུན་ཟླ་ཐ་ཆུང་ལའོ།།",
            "ཞེས་བཀའ་སྩལ་པར་རྒྱ་རོལ་གྱི་",
            "མདོ་ནས་གསུངས་པ་དང་སྦྱར་ན་",
            "ཚེས་བརྒྱད་འདི་ལ་ཡིན་པར་གསལ་ལོ། །",
            "དེ་ནས་ཚེས་དགུའི་ཉིན་ལྷའི་",
            "རྒྱལ་པོ་ཚངས་པས་མཆོད་ཅིང་། ",
            "དེ་ཚེ་སྐུའི་ཁྱོན་རབ་ཏུ་ཆེ་བ་ཚངས་པའི་",
            "འཇིག་རྟེན་དང་མཉམ་པར་སྤྲུལ་ནས་",
            ""
        ],
        [
            "དེ་ཐམས་ཅད་དུ་ཆོས་ཀྱི་",
            "གསུང་སྒྲས་ཁྱབ་པའི་ཆོ་འཕྲུལ་།",
            "ཚེས་བཅུ་ལ་རྒྱལ་པོ་ཆེན་པོ་བཞིས་མཆོད་ཅིང་། ",
            "ཉིད་སྐུའི་ཁྱོན་རབ་ཏུ་ཆེ་བ་",
            "རྒྱལ་ཆེན་བཞིའི་གནས་ནས་འོག་མིན་ལ་",
            "ཐུག་པར་སྤྲུལ་ཏེ་ཆོས་ཀྱི་སྒྲས་སྟོང་ཁམས་ཁྱབ་པར་།",
            "ཚེས་བཅུ་གཅིག་ལ་ཁྱིམ་བདག་མགོན་མེད་",
            "ཟས་སྦྱིན་གྱིས་མཆོད་པའི་ཚེ། ",
            "འཁོར་གྱི་དཀྱིལ་འཁོར་དབུས་ན་",
            "བཞུགས་བཞིན་དུ་སྐུ་གཟུགས་མི་སྣང་བར་",
            "ཚངས་པའི་གསུང་གི་ཆོས་སྒྲས་འཇིག་རྟེན་",
            "གང་བར་མཛད་དེ་ལྷ་མི་ཀུན་དགའ་བར་།",
            ""
        ],
        [
            "ཚེས་བཅུ་གཉིས་ལ་ཁྱིམ་བདག་ཙི་ཏྲས་",
            "བསྙེན་བཀུར་ཞིང་བྱམས་པའི་ཏིང་ངེ་འཛིན་ལ་",
            "བཞུགས་པའི་སྐུ་ལས་འོད་ཟེར་སྟོང་གསུམ་གྱི་",
            "སྟོང་ཆེན་པོའི་འཇིག་རྟེན་གྱི་",
            "ཁྱོན་ཐམས་ཅད་གང་བར་སྤྲོས་ཤིང་། ",
            "འོད་ཀྱིས་རིག་པའི་སེམས་ཅན་",
            "ཀུན་ཀྱང་བྱམས་པ་ལ་གནས་པར་།",
            "ཚེས་བཅུ་གསུམ་ལ་རྒྱལ་པོ་",
            "ཤུནྩི་དྷ་ནས་སླར་ཡང་མཆོད་ཅིང་། ",
            "སྐུའི་ལྟེ་བ་ལས་འོད་ཟེར་རྒྱུན་མི་",
            "འཆད་པ་སྤྲོད་པའི་འོད་ཟེར་རེ་རེའི་",
            "རྩེར་སྟོན་པ་ཉིད་ཀྱི་སྐུ་རེ་རེ་སྤྲུལ་པས་",
            "ནམ་མཁའ་ཁྱབ་པར་བསྟན་ནས་།",
            "ཚེས་བཅུ་བཞི་ལ་རྒྱལ་པོ་ཨུ་ཏྲ་ཡཱ་ན་བཙུན་མོར་བཅས་པས་",
            "བསྙེན་བཀུར་ཞིང་མེ་ཏོག་གཏོར་བ་ལས། ",
            "མེ་ཏོག་ཐམས་ཅད་མཁའ་ལ་སྤྲིན་བཞིན་གཏིབས་ཅིང་། ",
            "མེ་ཏོག་རེ་རེའི་སྟེང་ན་རིན་པོ་ཆེ་ཤིང་རྟ་",
            "རྒྱན་གྱིས་སྤྲས་པ་རེ་རེ་ལ་",
            "སྟོན་པ་རེ་རེ་བཞུགས་ནས་ཆོས་གསུང་བར་།",
            "ཚེས་བཅོ་ལྔ་ལ་རྒྱལ་པོ་གཟུགས་ཅན་སྙིང་པོས་མཆོད་ཅིང་། ",
            "དེ་ཚེ་འཁོར་ཐམས་ཅད་ཀྱིས་ལྷའི་",
            "མིག་གིས་སེམས་ཅན་དམྱལ་བའི་",
            "གནས་ཐམས་ཅད་མངོན་སུམ་དུ་མཐོང་བའི་ཆོ་འཕྲུལ་བསྟན་ནས",
            ""
        ],
        [
            "ཐམས་ཅད་སྐྲག་ཅིང་སྐྱོ་བ་སྐྱེས་ནས་",
            "འཁོར་བར་ཞེན་པ་ཆོད་དེ་བླ་མེད་",
            "བྱང་ཆུབ་ལ་བློ་ངེས་པར་མཛད་པ་།",
            "དེ་ལྟར་ཚེས་གཅིག་ནས་བཅོ་ལྔའི་བར་",
            "འདི་ལ་རྫུ་འཕྲུལ་གྱི་བཀོད་པ་",
            "མི་འདྲ་བ་རེ་བསྟན་།",
            "གདུལ་བྱ་རྣམས་བྱང་ཆུབ་ལ་འཁོད་པར་",
            "མཛད་པ་ཡིན་ཕྱིར་ཆོ་འཕྲུལ་ཆེན་པོའི་",
            "དུས་མཆོད་ཅེས་གྲགས་ཤིང་། ",
            "བདེ་གཤེགས་མཆོད་རྟེན་བརྒྱད་ཀྱི་",
            "ནང་ཚན་ཆོ་འཕྲུལ་ཆེན་པོའི་མཆོད་རྟེན་སྒོ་མང་ཡང་",
            "འདི་དུས་མཉན་ཡོད་ཀྱི་གྲོང་ཁྱེར་དུ་བཞེངས་པའོ།།",
            "༈ གཉིས་པ་མངོན་པར་བྱང་ཆུབ་པའི་དུས་ཆེན་ནི། ",
            "དཔྱིད་ཟླ་ཐ་ཆུང་ཧོར་ཟླ་བཞི་པའི་ཚེས་བཅོ་ལྔ་།",
            "བཅོམ་ལྡན་འདས་དགུང་ལོ་སོ་ལྔ་ལ་",
            "བབས་པའི་སྐབས་ཀྱི་དུས་ཚེས་འདི་ལ་",
            "མ་ག་དྷ་རྡོ་རྗེ་གདན་བྱང་ཆུབ་ཀྱི་སྙིང་པོ་ལ་བཞུགས་།",
            "སྲོད་ལ་བདུད་ཀྱི་དམག་དཔུང་རྣམས་",
            "བྱམས་པའི་ཏིང་ངེ་འཛིན་གྱིས་བཏུལ་ཞིང་།",
            ""
        ],
        [
            "ནམ་གུང་བསམ་གཏན་ལ་མཉམ་པར་བཞག་པས། ",
            "ཐོ་རངས་ཀྱི་དུས་སུ་ཕྱོགས་བཅུའི་",
            "སངས་རྒྱས་ཐམས་ཅད་ཀྱིས་དབང་བསྐུར་ནས་",
            "མངོན་པར་རྫོགས་པ་སངས་རྒྱས་པར་།",
            "དེ་ཚེ་མཁའ་ལ་ཟླ་བ་གཟས་ཟིན་པ་དང་། ",
            "ས་གཡོ་ཞིང་མེ་ཏོག་གི་ཆར་།",
            "ལྷ་རྣམས་ཀྱི་མཆོད་པའི་སྤྲིན་གཏིབས། ",
            "སེར་སྐྱའི་ཕོ་བྲང་ན་སྲས་སྒྲ་གཅན་འཛིན་དང་",
            "ཀུན་དགའ་བོ་སོགས་འཁྲུངས་པ་དང་དུས་མཚུངས་སུ་བྱུང་།",
            "འདི་ནི་གཙོ་བོར་སངས་རྒྱས་པའི་དུས་མཆོད་ཡིན་།",
            "ཡུམ་གྱི་ལྷུམས་སུ་ཞུགས་པ་དང་། ",
            "མཐར་མྱ་ངན་ལས་འདས་པའི་དུས་ཀྱང་",
            "ཟླ་ཚེས་འདི་ལ་ཡིན་པར་བཞེད་མཁན་མང་བས་།",
            "དུས་ཆེན་གསུམ་འཛོམ་པར་གྲགས་པས་འགྱུར་ཆེ་།",
            ""
        ],
        [
            "བྱང་ཆུབ་ཆེན་པོའི་མཆོད་རྟེན་ཡང་",
            "མ་ག་དྷར་འདི་དུས་བཞེངས་སོ།།",
            "༈ གསུམ་པ་ནི། ",
            "སངས་རྒྱས་ནས་ཞག་བདུན་ཕྲག་བདུན་གྱི་",
            "རིང་ལ་ཆོས་མ་གསུངས་པས། ",
            "ཚངས་པ་དང་བརྒྱ་བྱིན་གྱིས་",
            "གསོལ་བ་བཏབ་པའི་ངོར། ",
            "དབྱར་འབྲིང་ཧོར་ཟླ་དྲུག་པའི་ཚེས་བཞིའམ་བརྒྱད་།",
            "ཝཱ་རཱ་ཎ་སཱིར་འཁོར་ལོ་དང་པོ་བདེན་བཞིའི་",
            "ཆོས་འཁོར་ཐོག་མར་གསུངས་པ་ཡིན་ཕྱིར། ",
            "ཆོས་འཁོར་གྱི་དུས་ཆེན་དུ་གྲགས་།",
            "འདི་ནི་བདུན་ཕྲག་བདུན་ཚང་མ་ཐག་ཏུ་",
            "ཆོས་འཁོར་བསྐོར་བའི་ལུགས་ལྟར་ན་",
            "ཚེས་བཞིའམ་ལྔ་ལ་དུས་མཆོད་བྱེད་པ་དང་། ",
            "ལ་ལའི་བཞེད་ཀྱིས། ",
            "སངས་རྒྱས་ཉིད་རྫུ་འཕྲུལ་གྱིས་",
            "བྱོན་པ་ལ་མ་ངེས་མོད་ཀྱང་། ",
            "ཐུན་མོང་ལྟར་ན་རྡོ་རྗེ་གདན་དང་། ",
            "ཝཱ་རཱ་ཎ་སཱི་གཉིས་པོ་ས་ཁད་འགྱངས་ཕྱིར་",
            "ལམ་ཞག་གི་ཚུལ་མཛད་པའི་དབང་གིས། ",
            "ཚེས་བརྒྱད་ལ་ཆོས་འཁོར་དབུ་བཙུགས་པས། ",
            "ཆོས་འཁོར་དུས་མཆོད་ཚེས་བརྒྱད་ལ་",
            "ཡིན་པར་བཞེད་པ་ཡང་ཡོད་པས། ",
            "དེ་གཉིས་གང་མོས་ལ་བྱར་རུང་བར་གསུངས་ལ",
            "འདི་དུས་ཆོས་འཁོར་མཆོད་རྟེན་སྒོ་མང་",
            "རེ་རེ་བཞིན་ལྷ་ཁང་གིས་བརྒྱན་པ་ཡང་",
            "གྲོང་ཁྱེར་ཀ་ཤི་ན་བཞེངས་ནས་ཡོད་དོ།།",
            ""
        ],
        [
            "༈ བཞི་པ་ནི། ",
            "བཅོམ་ལྡན་འདས་ཀྱི་ཡུམ་སྒྱུ་འཕྲུལ་མ་",
            "སུམ་ཅུ་རྩ་གསུམ་དུ་འཁྲུངས་པ་དེ་ལ་",
            "དྲིན་ལན་བསབ་ཕྱིར་ཆོས་སྟོན་པར་དགོངས་ཏེ་",
            "དབྱར་གནས་ཟླ་བ་གསུམ་དེར་བཞུགས་ཤིང་",
            "ཡུམ་སོགས་སྨིན་པར་མཛད་ནས་",
            "སྟོན་འབྲིང་ཧོར་ཟླ་དགུ་པའི་ཉ་།",
            "ལྷ་རྣམས་ཀྱིས་ནམ་མཁར་རིན་པོ་ཆེ་",
            "བཻ་ཌཱུརྻ་དང་གསེར་དང་དངུལ་གྱི་",
            "སྐས་གསུམ་བཙུགས་པ་ལ་སྟོན་པ་ཉིད་",
            "ཚངས་པ་དང་བརྒྱ་བྱིན་གྱིས་ཞབས་འབྲིང་བགྱིས་",
            "བཞིན་བབས་ནས་གྲོང་ཁྱེར་གསལ་ལྡན་དུ། ",
            "ཉན་ཐོས་ཀྱི་འཁོར་ཚོགས་དང་སྐྱེ་དགུ་འདུས་པའི་",
            "དབུས་སུ་བྱོན་པའི་དུས་ཡིན་པས། ",
            "ལྷ་ལས་བབས་པའི་དུས་མཆོད་ཅེས་གྲགས་ཤིང་། ",
            "འདི་ཡང་ཚེས་བཅོ་ལྔ་ལ་བྱེད་པ་དང་། ",
            "ཉེར་གཉིས་ལ་བྱེད་པ་འདམ་ཁ་ཡིན་པས། ",
            "སྤྲུལ་པའི་མཛད་པ་ལ་མཐའ་གཅིག་ཏུ་",
            "མ་ངེས་པས་གདུལ་བྱའི་མོས་བློ་དང་",
            "བསྟུན་ཆོག་པར་བཞེད་ཅིང་། ",
            "ལྷ་ལས་བབས་པའི་མཆོད་རྟེན་",
            "བང་རིམ་གྱི་དཀྱིལ་དུ་ཐེམ་སྐས་ཅན་",
            "གྲོང་ཁྱེར་གསལ་ལྡན་དུ་བཞེངས་ནས་ཡོད་དོ།།",
            "༈ དེ་ལྟར་སངས་རྒྱས་ཀྱི་དུས་ཆེན་བཞི་པོ་",
            "འདི་དག་ལ་དགེ་སྡིག་གང་བྱས་ཀྱིས་",
            "འགྱུར་ཁྱད་ནི་ས་ཡ་ཕྲག་བརྒྱའི་འགྱུར་དུ་འགྲོ་བར་",
            "བཀའ་བསྟན་བཅོས་ཐམས་ཅད་མཐུན་པར་གསུངས་ཏེ",
            ""
        ],
        [
            "དེ་ཉིད་གོ་བདེ་བའི་དཔེར་བགྱིས་།",
            "དུས་ཆེན་འདི་དག་ལ་བསམ་པ་རྣམ་དག་གི་ངང་།",
            "སྐྱེ་བོ་ཐ་མལ་པ་སྤྲང་པོ་ལྟ་བུ་",
            "ཞིག་ལ་ནས་ཕུལ་གང་སྦྱིན་པར་གཏོང་།",
            "ནས་ཕུལ་ས་ཡ་ཕྲག་བརྒྱ་",
            "བཏང་བའི་དགེ་བར་འགྱུར་ཞིང་།",
            "སྦྱིན་པའི་ཡུལ་གྱི་ཁྱད་པར་ལས་",
            "བསོད་ནམས་འགྱུར་ཁྱད་ཆེས་ཆེར་གོང་དུ་འཕེལ་བ་ཡིན་།",
            "སོ་སོ་སྐྱེ་བོ་ཕལ་པ་ལ་",
            "སྦྱིན་པའི་དགེ་བ་དེ་ལས་ཀྱང་། ",
            "བྲམ་ཟེ་གཅིག་ལ་སྦྱིན་ན་",
            ""
        ],
        [
            "ཁྲི་ཕྲག་གི་འགྱུར་དང་། ",
            "དེ་ལས་ནད་པ་གཅིག་ལ་སྦྱིན་པ་དང་། ",
            "རིམ་པ་བཞིན། ",
            "སྨན་པ་དང་། ",
            "ཡིག་མཁན་དང་། ",
            "ལྷ་བཟོ་བ་དང་། ",
            "རབ་བྱུང་ཚུལ་འཆལ་དང་། ",
            "ཚུལ་ཁྲིམས་ལྡན་པ་དང་། ",
            "དགྲ་བཅོམ་པ་དང་། ",
            "གསང་སྔགས་ཀྱི་རྣལ་འབྱོར་ཅན་དང་། ",
            "བླ་མ་རྡོ་རྗེའི་སློབ་དཔོན་རྣམས་",
            "རིམ་པ་ལྟར་འབུམ་འགྱུར་གྱི་",
            "ཚོགས་གོང་འཕེལ་དུ་གསུངས་སོ།།",
            "དེ་ཡང་ལུང་ལས། ",
            "ནས་ཕུལ་གང་ནི་ལྷག་བསམ་རྣམ་དག་གིས། །",
            "གཞན་ལ་སྦྱིན་པར་བཏང་ཞིང་ཕུལ་བ་དེ།།",
            "ས་ཡ་ཕྲག་བརྒྱ་སྦྱིན་པར་འདིར་འགྱུར་ཏེ།།",
            "ནས་ཕུལ་འབུམ་ཕྲག་བརྒྱད་དང་ཁྲི་ཕྲག་གསུམ། །",
            "སུམ་སྟོང་སུམ་བརྒྱ་སུམ་ཅུ་རྩ་དྲུག་དང་། །",
            "བྲེ་དྲུག་ཕུལ་བཞི་སྦྱིན་པའི་འབྲས་བུར་འགྱུར།།",
            "ཞེས་གསུངས་པ་འདི་ནི་སོ་སྐྱེ་",
            "ཕལ་པ་ལ་སྦྱིན་པའི་ཕན་ཡོན་ཡིན་།",
            "ཡུལ་གྱིས་འགྱུར་ཁྱད་ནི་གོང་དུ་",
            "བཤད་མ་ཐག་པའི་འབུམ་འགྱུར་",
            "འབུམ་འགྱུར་དུ་འཕེལ་བ་དེ་ལྟ་བུའོ།།",
            ""
        ],
        [
            "གཞན་ཡང་། ",
            "ཉི་མ་གཟས་ཟིན་པའི་སྐབས་སུ་",
            "དགེ་སྡིག་གང་བྱས་ཁྲི་འགྱུར་དུ་གསུངས་པ་།",
            "དཔེར་མཚོན་།",
            "དེ་དུས་མར་མེའམ་ཡོན་ཆབ་ལྷ་བཤོས་",
            "སོགས་གཅིག་ཕུལ་བ་དེ་ཁྲི་ཕྲག་གཅིག་",
            "ཕུལ་བ་དང་ཕན་ཡོན་མཉམ་པར་འགྱུར་བ་དང་། ",
            "ཡིག་དྲུག་སོགས་རྡོག་པོ་གཅིག་",
            "བགྲངས་ན་ཁྲི་ཚོ་གཅིག་ཏུ་།",
            "བཟང་སྤྱོད་དང་ཤེར་སྙིང་སོགས་",
            "ཁ་ཏོན་ཚར་གཅིག་བྱས་ནའང་",
            "ཁྲི་ཕྲག་བཏོན་པ་རུ་འགྱུར་།",
            "དེ་དང་མཚུངས་པར། ",
            "སྡིག་པ་ཡང་། ",
            "དཔེར་ན་ཤིག་དང་ལྗི་བ་ལྟ་བུ་",
            "གཅིག་བསད་ན་ཁྲི་ཚོ་བསད་པ་རུ་འགྱུར་བ་",
            "དེ་བཞིན་དགེ་སྡིག་ཆེ་ཆུང་ཐམས་ཅད་མཚུངས་སོ།།",
            "ཟླ་བ་གཟའ་འཛིན་གྱི་དུས་སུ་",
            "སྟོང་འགྱུར་ཡིན་པས་དགེ་སྡིག་",
            "གང་ཡང་གཅིག་བྱས་པ་དེ་",
            "སྟོང་ཕྲག་བྱས་པར་འགྱུར་ཚུལ་གོང་བཞིན་ནོ།།",
            ""
        ],
        [
            "གལ་ཏེ་སངས་རྒྱས་ཀྱི་དུས་ཆེན་དེ་དག་",
            "གང་རུང་དང་གཟའ་འཛིན་འཛོམས་པའི་",
            "སྐབས་ལྟ་བུ་ལ་ནི་ལྷག་པར་འགྱུར་ཆེ་ཚུལ་ནི། ",
            "ལུང་ལས། ",
            "ཉི་མ་གཟའ་ཡིས་ཟིན་པའི་དུས། །",
            "བྱེ་བ་ཕྲག་ནི་འབུམ་འགྱུར་དང་། །",
            "ཟླ་བ་བྱེ་བ་བདུན་འགྱུར་།",
            "དུས་མཆོད་བཞི་དང་གཟའ་འཛིན་འཛོམས།།",
            "དེ་དུས་བསོད་ནམས་ཁྱད་པར་འཕགས།།",
            "ཞེས་གསུངས་པས་།",
            "སྤྱིར་ཡང་ཉ་སྟོང་བརྒྱད་གསུམ། ",
            "ཁྱད་པར་གསང་སྔགས་ཀྱི་དུས་མཆོད་རྣམས་དང་། ",
            "ཉི་ཟླ་གཟའ་འཛིན་གྱི་དུས་སོགས་ལ་",
            "ལུས་དང་ལོངས་སྤྱོད་ཀྱི་དགེ་རྩ་",
            "བསྒྲུབ་ནུས་ན་མཆོག་ཏུ་ལེགས་མོད་ཀྱི། ",
            "དེ་མ་བྱུང་ཡང་སྡིག་པ་",
            "མི་གསོག་པ་ཞིག་ལྷག་པར་གལ་ཆེའོ།།",
            ""
        ],
        [
            "༈ དེ་ལྟར་དུས་བཟང་གིས་མཆོད་པ་དང་",
            "སྦྱིན་པ་བྱེད་པའམ་དགེ་སྦྱོར་ལ་",
            "འབད་པའི་ཕན་ཡོན་སྤྱིར་ནི་རྒྱལ་བའི་བཀའ་",
            "དང་བསྟན་བཅོས་རྣམས་ལས་རྒྱ་ཆེན་གསུངས་",
            "པ་དག་དང་མཐུན་པ་ལས་ཀྱང་ཁྱད་པར་དུ། ",
            "དུས་བཟང་ལ་དགེ་སྡིག་གི་སྤོང་ལེན་",
            "མ་ནོར་བར་བྱས་པའི་འབྲས་བུ་ནི་འདི་ལྟར་",
            "གསུངས་ཏེདཀོན་མཆོག་གསུམ་ལ་མ་གུས་པ་དང་། །",
            "བླ་མའམ་མཆེད་གྲོགས་སུན་ཕྱུང་།།",
            "ནད་པ་ཕོ་མོ་བསྙེན་མི་བཀུར།།",
            "དད་ཟས་ཟ་ཞིང་དགེ་མི་སྦྱོར།།",
            "རྒྱུན་གཏོར་ཆག་དང་སྡུག་ཕོངས་ལ།།",
            "ཡོད་བཞིན་སྦྱིན་པ་མི་གཏོང་བའི། །",
            "སྒྲིབ་པ་འདི་ཡིས་བྱང་ནས་ནི། །",
            "བྱང་ཆུབ་དམ་པའི་རྒྱུར་འགྱུར་རོ། །",
            "ཞེས་སོ།།",
            ""
        ],
        [
            "སྐྱེ་བོ་ཕལ་པ་སོགས་ལ་",
            "དེ་ལྟར་འགྱུར་བར་གསུངས་ཤིང་། ",
            "༈ ཁྱད་པར་རབ་ཏུ་བྱུང་བ་རྣམས། །",
            "སྐྱེ་བའི་ཡུལ་ལ་ཆགས་པ་དང་། །",
            "འཇིག་རྟེན་ཉེ་དུ་རྣམས་ལ་ཞེན།།",
            "སྡིག་པའི་གྲོགས་ལ་བསྟེན་པ་དང་། །",
            "མ་དག་དངོས་པོ་བརྒྱད་འཆང་དང་། །",
            "བུད་མེད་རིགས་ལ་ཡིད་ཆགས་དང་། །",
            "ཤ་དང་ཆང་གི་རོ་ལ་སྲེད། །",
            "འདུ་འཛིན་གཡེང་ལ་དགའ་བ་དང་། །",
            "ཆོས་མིན་བྲེ་མོའི་གཏམ་མང་སོགས། །",
            "དེ་དག་གིས་ཀྱང་དུས་མཆོད་བཞི། །",
            "བརྩོན་ཞིང་དམ་བཅའ་བྱས་པ་ན། །",
            "དལ་འབྱོར་ཆོས་ལྡན་སྐྱེས་ནས་ཀྱང་། །",
            "རིམ་གྱིས་བྱང་ཆུབ་ཐོབ་པར་འགྱུར།།",
            "ཞེས་དང་། ",
            "ཤི་མ་ཐག་ཏུ་དམྱལ་བ་རུ། །",
            "སྐྱེ་བའི་ལས་ནི་བཅུ་ཡོད་དེ།།",
            "ཐེག་པ་གསུམ་གྱིས་ཆོས་འབྲེལ་བའི། །",
            "བླ་མར་དམ་ཚིག་ཉམས་པ་དང་། །",
            "བྱང་སེམས་སྐྱེས་བུ་དམ་པ་ལ།།",
            ""
        ],
        [
            "ཡང་ཡང་ངན་སེམས་སྐྱེས་པ་དང་། །",
            "རྙེད་བཀུར་ཟས་ནོར་བསྒྲུབ་པའི་ཕྱིར། །",
            "ཆོས་མིན་ཆོས་ལྟར་བཅོས་པ་དང་། །",
            "རང་ལས་གཞན་པའི་གང་ཟག་ནི། །",
            "སྡིག་པའི་ལས་ལ་སྦྱོར་བ་དང་། །",
            "དགེ་སློང་བཞི་སྡེ་ཡན་ཆོད་ནི། །",
            "སྤྱི་རྫས་གཡོ་སྒྱུས་སྤྱོད་པ་དང་། །",
            "མཛའ་བཤེས་བློ་གཏད་བསླུས་པ་དང་། །",
            "སོ་སོ་ཐར་པ་རིས་བདུན་ལ།།",
            "རྩ་ལྟུང་གང་རུང་བྱུང་བ་དང་། །",
            "དཀོན་མཆོག་བླ་མ་སྤངས་པ་དང་། །",
            "མཚམས་མེད་ལྔ་པོ་གང་རུང་བྱས།།",
            "སངས་རྒྱས་བསྟན་པའི་སྒོར་ཞུགས་ནས།།",
            "འཐབ་རྩོད་དྲག་པོ་བྱེད་པ་རྣམས། །",
            "ཤི་མ་ཐག་ཏུ་དམྱལ་བ་རུ། །",
            "མདའ་འཕང་བཞིན་དུ་འགྲོ་ངེས་པ། །",
            "དེ་དག་གིས་ཀྱང་དུས་མཆོད་བཞིའི། །",
            "དམ་བཅའ་མ་ཉམས་བྱས་གྱུར་།",
            "སྔར་གྱི་ལས་འབྲས་མི་བསླུའི་ཕྱིར། །",
            "དར་གྱི་ཕོ་ལོང་བརྡབ་ཡུན་ཙམ། །",
            "དམྱལ་བའི་སྡུག་བསྔལ་ཉམས་མྱོང་ནས།།",
            "དུས་མཆོད་བཟུང་བའི་ཕན་ཡོན་གྱིས། །",
            "དེ་དག་མྱུར་དུ་ཐར་ནས་ཀྱང་། །",
            "བྱང་ཆུབ་ས་བོན་ཐེབས་པར་འགྱུར།།",
            ""
        ],
        [
            "ཞེས་གསུངས་སོ།།",
            "༈ གོང་དུ་མ་དག་པའི་དངོས་པོ་",
            "བརྒྱད་གསུངས་པ་དེ་དག་གང་ཡིན་སྙམ་།",
            "འཇིག་རྟེན་ཁང་ཁྱིམ། ༡ ",
            "བདག་ཏུ་བཟུང་བའི་ས་ཞིང་།",
            "༢ འཐབ་རྩོད་བྱེད་པའི་གོ་མཚོན། ",
            "༣ ཚོང་དང་བུན་།",
            "༤ རྟ་དང་ཁལ་མ། ༥ ",
            "འབྲོག་དང་བཞོས་མ། ",
            "༦ ཤ་དང་། ",
            "༧ ཆང་སྟེ་བརྒྱད་པོ་དགེ་སྦྱོང་གིས་",
            "བསྟེན་དུ་མི་རུང་བའི་དངོས་པོ་བརྒྱད་དོ།།",
            "༈ དེ་ལྟར་ཕྱི་མ་མདོ་ལུགས་ཀྱི་དུས་ཆེན་རྣམས་ཀྱིས་",
            "ངོས་འཛིན་ཕན་ཡོན་དང་བཅས་པ་བཤད་།",
            ""
        ],
        [
            "ཁྱད་པར་ནང་གསང་སྔགས་ཀྱིས་དུས་ཆེན་བཤད་པ་།",
            "མངོན་སྤྱོད་དྲག་ལས་སོགས་ཀྱི་སྐབས་ནས་",
            "གསུངས་པའི་གཉན་པོ་དུས་བརྒྱད་སོགས་ནི་",
            "འདི་སྐབས་དགོས་པ་ཆུང་ཚེ་ཞིབ་ཏུ་མ་བརྗོད་།",
            "དེ་རིགས་དོན་དུ་གཉེར་བ་དག་ལ་དགོས་།",
            "བིཥྚི་འཆར་བའི་ཚེས་གྲངས་རྣམས་",
            "ཡིན་ཕྱིར་དེ་ཀས་གོ་མོད་ཀྱི། ",
            "འདིར་གསང་སྔགས་བླ་མེད་སྤྱི་ལ་ནི་ཡར་ངོའི་བཅུ་དང་། ",
            "མར་ངོའི་ཉེར་ལྔ་གཉིས་པོ་འདི་ལ་",
            "ཕྱི་རོལ་གྱི་ཡུལ་ཉེར་བཞི་སོགས་སུ་",
            "དཔའ་བོ་མཁའ་འགྲོ་རྣམས་འདུས་ཏེ་",
            "ཚོགས་ཀྱི་འཁོར་ལོ་ལ་སྤྱོད་དུས་དང་། ",
            "ནང་དུ་རྡོ་རྗེ་ལུས་ཀྱི་གནས་དང་",
            "ཉེ་བའི་གནས་སོགས་སུ་དཀར་དམར་",
            "ཐབས་ཤེས་ཀྱི་འཁོར་ལོའི་འདུ་བ་",
            "ཆེན་པོའི་དུས་ཡིན་པས་།",
            "ཟབ་མོ་ཚོགས་ཀྱི་འཁོར་ལོ་སོགས་",
            "རིམ་པ་གཉིས་ཀྱི་རྣལ་འབྱོར་ལ་",
            "འབད་པའི་དུས་བཟང་ཡིན་པར། ",
            "སྔགས་ནང་པའི་རྒྱུད་སྡེ་ཀུན་",
            "བཞེད་པ་མཐུན་པ་དང་། ",
            "༈ ",
            "ཡང་། ",
            "གསང་སྔགས་རྙིང་ལུགས་ལྟར་།",
            ""
        ],
        [
            "གུ་རུ་རིན་པོ་ཆེ་པདྨ་འབྱུང་གནས་ཀྱི་",
            "མཛད་པ་ཁྱད་པར་ཅན་སྟོན་ཚུལ་དང་",
            "མཐུན་པའི་ཡར་ངོའི་ཚེས་བཅུའི་",
            "དུས་མཆོད་བཟུང་བའི་ཕན་ཡོན་དང་",
            "བསོད་ནམས་བསམ་ལས་འདས་པ་ཡོད་།",
            "དེ་ཡང་ལོ་གཅིག་ཟླ་བ་",
            "བཅུ་གཉིས་ཀྱི་ཚེས་བཅུ་རྣམས་ཀྱི་ནང་།",
            "༈ རྒྱལ་ནག་འཛོམས་པ་ཧོར་ཟླ་",
            "བཅུ་གཉིས་པའི་ཚེས་བཅུ་ནི། ",
            "གུ་རུ་རིན་པོ་ཆེ་ཉིད་རྒྱལ་པོ་",
            "ཨིནྡྲ་བྷུ་ཏིས་ཕོ་བྲང་དུ་གདན་དྲངས་།",
            "པདྨ་རྒྱལ་པོར་མཚན་གསོལ་ཞིང་",
            "རྒྱལ་སྲིད་བཟུང་བའི་དུས་ཆེན་ཡིན་ནོ།།",
            "༈ མཆུ་ཉ་ཟླ་བ་དང་པོའི་ཚེས་བཅུ་ནི་",
            "རྒྱལ་སྲིད་སྤངས་ནས་དུར་ཁྲོད་བསིལ་བ་ཚལ་དུ་",
            "བརྟུལ་ཞུགས་ཀྱི་སྤྱོད་པ་ལ་",
            "གཤེགས་པའི་དུས་མཆོད་ཡིན་ནོ།།",
            "༈ དབོ་ཟླ་གཉིས་པའི་ཚེས་བཅུ་ནི། ",
            "ཟ་ཧོར་གྱི་ཡུལ་དུ་སློབ་དཔོན་པྲ་བྷ་ཧསྟིའི་",
            "སྤྱན་སྔར་སྐུ་རབ་ཏུ་བྱུང་བའི་དུས་ཆེན་།",
            ""
        ],
        [
            "ནག་ཉ་ཟླ་བ་གསུམ་པའི་ཚེས་བཅུ་ནི། ",
            "ཟ་ཧོར་རྒྱལ་པོས་གསོན་སྲེག་",
            "བྱས་པས་མ་ཚུགས་པའི་དུས་ཆེན་།",
            "ས་ག་ཟླ་བ་བཞི་པའི་ཚེས་བཅུ་ནི། ",
            "ཨོ་རྒྱན་གྱི་ཡུལ་དུ་ལྷ་ལྕམ་མནྡ་ར་དང་",
            "ཡབ་ཡུམ་ལྷན་ཅིག་བཞག་བདུན་དུ་མེ་ལ་",
            "བསྲེགས་པས་མ་ཚུགས་པའི་དུས་ཆེན་།",
            "སྣྲོན་ཉ་ཟླ་བ་ལྔ་པའི་ཚེས་བཅུ་ནི། ",
            "ལྷོ་ཕྱོགས་མཐར་སྐྱེས་ཀྱི་གྲོང་ཁྱེར་དུ་",
            "མུ་སྟེགས་སྟོན་པ་ལྔ་བརྒྱ་བཏུལ་ཞིང་",
            "སེང་གེ་སྒྲ་སྒྲོག་ཏུ་མཛད་དེ་",
            "ཐོག་ཕབ་པས་མུ་སྟེགས་ཀྱི་རྒྱལ་ཁམས་",
            "བརླག་པར་མཛད་པའི་དུས་ཆེན་།",
            "ཆུ་སྟོད་ཟླ་བ་དྲུག་པའི་ཚེས་བཅུ་ནི་གུ་རུ་ཉིད་",
            "དྷ་ན་ཀོ་ཤའི་པད་སྡོང་ལས་",
            "སྐུ་བལྟམས་པའི་དུས་ཆེན་གཙོ་བོ་།",
            "གྲོ་བཞིན་ཟླ་བ་བདུན་པའི་ཚེས་བཅུ་ནི། ",
            "མཐའ་འཁོབ་ཟངས་གླིང་མུ་སྟེགས་རྒྱལ་པོས་",
            "གུ་རུ་ཉིད་ཟངས་ཁ་སྦྱར་དུ་བཅུག་ནས་",
            ""
        ],
        [
            "ལྕགས་གཟེར་བཏབ་སྟེ་",
            "ཆུ་ཀླུང་ཆེན་པོར་བསྐྱུར་བས། ",
            "གུ་རུ་ཉིད་ནམ་མཁར་གཤེགས་ཤིང་",
            "ཆུ་གྱེན་དུ་འཁྱིལ་ནས་རྒྱལ་པོའི་ཕོ་བྲང་འཇིག་པར་ཉེ་བ་།",
            "བཟོད་གསོལ་དང་སྐྱབས་ཞུས་ཤིང་ནང་པའི་བསྟན་པ་ལ་བཅུག་པའི་དུས་ཆེན་།",
            "ཁྲུམས་ཟླ་བ་བརྒྱད་པའི་ཚེས་བཅུ་ནི། ",
            "གུ་རུ་ལ་མུ་སྟེགས་རྣམས་ཀྱིས་ཟས་དུག་ཅན་དང་མཐོང་དུག་དང་རེག་དུག་དང་རྫི་དུག་སོགས་དུག་རིགས་སྣ་ཚོགས་པས་སྐུ་བཀྲོངས་བར་འདོད་པ་།",
            "གང་གིས་ཀྱང་མ་གནོད་ཅིང་སྐུ་གཟི་མདངས་ཆེས་ཆེར་རྒྱས་པར་བསྟན་པའི་དུས་ཆེན་།",
            "ཐ་སྐར་ཟླ་བ་དགུ་པའི་ཚེས་བཅུ་ནི། ",
            "བལ་ཡུལ་ཡང་ལེ་ཤོད་དུ་བལ་བོད་ཀྱི་ལྷ་སྲིན་རྣམས་ཀྱིས་བར་ཆད་རྩོམ་པ་།",
            ""
        ],
        [
            "རྡོ་རྗེ་ཕུར་པའི་སྒྲུབ་པ་མཛད་དེ་དམ་ལ་བཏགས་ཤིང་བཀའ་སྲུང་དུ་བཀོལ་བའི་དུས་ཆེན་།",
            "སྨིན་དྲུག་ཟླ་བ་བཅུ་པའི་ཚེས་བཅུ་ནི་བོད་ཡུལ་ཕྱོགས་ཕེབས་ཏེ་",
            "ལྷ་སྲིན་གདུག་པ་ཅན་རྣམས་ཐོག་མར་བཏུལ་བའི་དུས་ཆེན་།",
            "མགོ་ཉ་ཟླ་བ་བཅུ་གཅིག་པའི་ཚེས་བཅུ་ནི། ",
            "བསམ་ཡས་མཆིམས་ཕུར་ཡོན་མཆོད་བཀའ་བགྲོས་ནས་",
            "བོད་ཡུལ་གངས་ཅན་གྱི་མཐའ་དབུས་ཀུན་ཏུ་ཟབ་གཏེར་བྱེ་བ་ཕྲག་སྦེད་པའི་སྟ་གོན་མཛད་ཅིང་། ",
            "ཡུལ་གྲུ་ཐ་དད་པའི་གཞི་བདག་ཆེ་དགུ་དབང་དུ་བསྡུས་ནས་",
            "སོ་སོར་གཏེར་སྲུང་གཉེར་གཏད་ལུང་བསྟན་མཛད་པའི་དུས་ཆེན་ཡིན་ལ",
            "ལྷག་པར་སྤྲེལ་ལོ་སྤྲེལ་ཟླའི་ཚེས་བཅུ་ནི་གུ་རུ་ཉིད་སྐུ་འཁྲུངས་པ་དང་། ",
            "མང་ཡུལ་གུང་ཐང་ལ་ཁ་ནས་ལྷོ་ནུབ་རྔ་ཡབ་གླིང་དུ་གཤེགས་པ་གཉིས་ཀའི་དུས་ཆེན་ཡིན་པས། ",
            "ཉིད་ཀྱི་བཀའ་ལས་ཀྱང་། ",
            "སྤྱིར་ཚེས་བཅུ་ཡིན་ནོ་ཅོག་དང་ཁྱད་པར་དེའི་དུས་སུ་",
            "ཚེས་བཅུའི་དུས་མཆོད་བྱེད་པ་ཐམས་ཅད་ཀྱི་སར་གུ་རུ་ཉིད་ངེས་པར་འབྱོན་པའི་དམ་ཚིག་དབུ་མནའ་བཞེས་པ་ཡིན་ཕྱིར། ",
            "འོ་སྐོལ་གདུལ་བྱའི་དད་མོས་ཀྱིས་ལྕོགས་ན་སངས་རྒྱས་ཀྱི་བཀའ་ལ་བསླུ་བ་མེད་ཕྱིར། ",
            "དུས་མཆོད་འཛིན་ཅིང་ཚོགས་མཆོད་དང་གསོལ་འདེབས་དགེ་སྦྱོར་སོགས་བརྩོན་པར་བྱའོ།།",
            ""
        ],
        [
            "ཚེས་བཅུའི་མཆོད་པ་བྱས་པའི་ཕན་ཡོན་རྒྱས་བཤད་ནི། ",
            "གཏེར་ཁ་སོ་སོའི་གཞུང་ནས་མཐའ་ཡས་པར་གསུངས་ཤིང་། ",
            "ཤུད་བུ་ཆོས་གྲགས་ཀྱི་གཏེར་མའི་ཚེས་བཅུ་ཕན་ཡོན་སོགས་ལས་",
            "ཟླ་བ་བཅུ་གཉིས་པོ་ཐ་དད་ཀྱི་ཚེས་བཅུ་སོ་སོའི་ཕན་ཡོན་ཀྱང་རྒྱས་པར་གསུངས་པ་ཡོད་མོད་ཀྱིས། ",
            "འགག་དོན་སྙིང་པོར་ནི། ",
            "འོ་སྐོལ་གང་ཟག་སོ་སོའི་ལས་སྒྲིབ་ཀྱིས་འཐུམས་ཆེས་པས་མ་མཐོང་བ་མ་གཏོགས། ",
            "གུ་རུ་ཉིད་དངོས་སུ་བྱོན་ཞིང་",
            "བྱིན་གྱིས་རློབས་པར་ཞལ་གྱིས་བཞེས་པ་ལས་ལྷག་པ་བརྗོད་མ་དགོས་སོ།།",
            "དེ་ལྟར་རྒྱལ་བའི་དུས་ཆེན་རྣམས་ཀྱི་རྒྱུ་མཚན་འདི་བཞིན་ཡི་གེར་འཁོད་པ་གྱིས་ཞེས་དོན་གཉེར་བྱེད་པ་འགའ་བྱུང་ཡང་རང་ཉིད་ཀྱིས་མ་གྲུབ་པར་འགྱངས་པ་ལས། ",
            "སླད་དུ་དོན་གཉིས་མཆོག་གྲུབ་པས་ནན་ཏན་དུ་བསྐུལ་བ་ལ་བརྟེན་ནས",
            "སྣ་ཚོགས་རང་གྲོལ་རྒན་པོས་མི་མཐོང་བཞིན་དུ་གཞན་ལ་ཕན་དུ་རེ་བའི་ལྷག་བསམ་གྱིས་བྲིས་པ་མངྒ་ལ།། ",
            "དགེའོ།།",
            ""
        ]
    ]
}