{
    "version": "P000062",
    "reviewed_text": [
        [
            "༄༅། །ཕ་དམ་པ་སངས་རྒྱས་ཀྱི་འདའ་ཀ་ཞལ་ཆེམས་དིང་རི་བརྒྱ་རྩ་མ་ཞེས་བྱ་བ་བཞུགས་སོ།། ",
            "མཛད་པ་པོ། ཕ་དམ་པ་སངས་རྒྱས། ",
            "༄༅། །དི རི ཤ ཏ ཀ ནཱ མ པི ཏྲྀ པ ར མ བུ དྡྷ པ རི ནི རྦཱ ཎཱ བ བཱ དོབི ཧ ར ཏི སྨ། །",
            " ༄༅། །ཕ་དམ་པ་སངས་རྒྱས་ཀྱི་འདའ་ཀ་ཞལ་ཆེམས་དིང་རི་བརྒྱ་རྩ་མ་ཞེས་བྱ་བ་བཞུགས་སོ།། ",
            "རྒྱ་གར་སྐད་དུ། ",
            "དིརིཤཏཀནཱམཔིཏྲྀཔརམ བུདྡྷཔརིནིརྦཱཎཱབབཱདོ། ",
            "བོད་སྐད་དུ། ",
            "ཕ་དམ་པ་སངས་རྒྱས་ཀྱི་འདའ་ཀ་ཞལ་ཆེམས་དིང་རི་བརྒྱ་རྩ་མ་ཞེས་བྱ་བ། ",
            "ཨོ་སྭསྟི། ",
            "དམ་པ་ཕྱར་ཆེན་གྱིས་དམ་པའི་སྤྱན་སྔར་བྱོན་ནས",
            "དམ་པ་ཉིད་བསྙུངས་ནས་འདུག་པ། ",
            "དམ་པ་ཉིད་ལྟ་བདེ་བ་ནས་བདེ་བར་གཤེགས་པ་ལགས་ཏེ༑",
            "ངེད་དིང་རི་བ་རྣམས་སུ་ལ་བློ་།",
            ""
        ],
        [
            "ཅི་ཙུག་།",
            "ཞུས་ནས་བཤུམས་པས། ",
            "ཡང་། ",
            "དམ་པས་དིང་རི་བ་རྣམས་ལ་ཞལ་ཆེམས་སུ་གསུངས་པ། ",
            "༈ ལུས་ངག་ཡིད་གསུམ་དམ་པའི་ཆོས་ལ་འབུངས།།",
            "ལས་ཀྱི་ཡང་རབ་ཡིན་ནོ་དིང་རི་བ། ",
            "༡།གློ་སྙིང་བྲང་གསུམ་དཀོན་མཆོག་གསུམ་ལ་གཏོད།།",
            "བྱིན་རླབས་ཤུགས་ལས་འབྱུང་ངོ་དིང་རི་བ། ",
            "༢།ཚེ་འདི་ཐོངས་ལ་ཕྱི་མ་དོན་དུ་གཉེར།།",
            "འདུན་མའི་རྩེ་མོར་འགྱུར་རོ་དིང་རི་བ། ",
            "༣།བཟའ་འཚོ་མི་རྟག་ཚོང་འདུས་འགྲོན་པོ་འདྲ།།",
            "ངན་གཤགས་འཐབ་མོ་མ་བྱེད་དིང་རི་བ། ",
            "༤།ནོར་རྫས་སྒྱུ་མ་ལྟ་བུའི་གཡར་པོ་ལ།།",
            ""
        ],
        [
            "སེར་སྣའི་མདུད་པས་མ་འཆིང་དིང་རི་བ། ",
            "༥།ཕུང་པོ་མི་གཙང་རྫས་ཀྱི་རྐྱལ་པ་ལ།།",
            "བཟང་འདོད་བྱི་དོར་མ་བྱེད་དིང་རི་བ། ",
            "༦།གཉེན་ཚན་སྒྱུ་མ་ལྟ་བུའི་སླུ་འདྲིད་ལ།།",
            "གདུང་སེམས་འཁྲི་བ་མ་བྱེད་དིང་རི་བ། ",
            "༧།ཡུལ་ཞིང་འབྲོག་པའི་བྲང་ས་ལྟ་བུ་ལ།།",
            "ཞེན་ཅིང་ཆགས་པ་མ་བྱེད་དིང་རི་བ། ",
            "༨།ས་ཡུལ་རིགས་དྲུག་སེམས་ཅན་སྤྱི་མཐུན་ལ།།",
            "ང་དང་བདག་ཏུ་མ་འཛིན་དིང་རི་བ། ",
            "༩།སྐྱེས་པའི་ནངས་པར་འཆི་བའི་བྱ་བྱུང་བས། །",
            "ལོང་མེད་རྒྱུད་ལ་ཁོལ་ཅིག་དིང་རི་བ། ",
            "༡༠།ཡེངས་པའི་བར་ལ་འཆི་བདག་བདུད་ཀྱིས་འཛིན།།",
            "ད་ལྟ་ཉིད་དུ་སྒྲུབས་ཤིག་དིང་རི་བ། ",
            "༡༡།འཁྲུལ་པ་གཞི་ལ་མེད་དེ་"
        ],
        [
            "གློ་བུར་བ༑ །",
            "མཚན་ཉིད་གོ་བས་ཆོག་གོ་དིང་རི་བ། ",
            "༡༢།ཡེངས་པ་མེད་པར་དམ་པའི་ཆོས་ལ་འབུངས།།",
            "ཤི་ནས་",
            "ལམ་སྣ་ཟིན་ནོ་དིང་རི་བ། ",
            "༡༣།ལས་ཀྱི་རྣམ་སྨིན་རྒྱུ་འབྲས་བདེན་ངེས་པས། །",
            "མི་དགེ་སྡིག་ལ་འཛེམས་ཤིག་དིང་རི་བ། ",
            "༡༤།འཁོར་བའི་ཉེས་དམིགས་བསམས་ན་",
            "སྙིང་རླུང་ལྡང་། །",
            "འདི་ལ་གད་མོ་མི་བྲོ་དིང་རི་བ། ",
            "༡༥།བྱས་པའི་ཆོས་རྣམས་རྨི་ལམ་ཡུལ་བཞིན་།",
            "བྱར་མེད་ཉམས་སུ་ལོངས་ཤིག་དིང་རི་བ། ",
            "༡༦།གང་ལ་ཞེན་པ་བྱུང་ན་དེ་ཡང་ཐོངས། །",
            "ཅིས་ཀྱང་དགོས་པ་མེད་དོ་དིང་རི་བ། ",
            "༡༧།འཇིག་རྟེན་འདིར་ནི་གཏན་དུ་མི་སྡོད་།",
            ""
        ],
        [
            "འགྲོ་ཆས་ད་ལྟར་གྱིས་ཤིག་དིང་རི་བ། ",
            "༡༨།ནགས་ཀྱི་ཁྲོད་ན་སྤྲེའུ་སྐྱིད་སྙམ་སྟེ།།",
            "ནགས་མཐའ་མེ་ཡིས་འཁོར་རོ་དིང་རི་བ། ",
            "༡༩།སྐྱེ་རྒ་ན་འཆིའི་ཆུ་ལ་རབས་ཟམ་མེད།།",
            "གྲུ་གཟིངས་ཚུགས་སུ་ཚུད་ཅིག་དིང་རི་བ། ",
            "༢༠།སྐྱེ་ཤི་བར་དོའི་ལམ་འཕྲང་དམ་པོ་ལ།།",
            "དུག་ལྔའི་ཇག་པས་བཤར་རྒྱུག་བྱེད་པར་ངེས།།",
            "སྐྱེལ་མར་བླ་མ་འཚོལ་ཅིག་དིང་རི་བ། ",
            "༢༡།འཇུས་ན་འགྱེལ་བ་མེད་པ་བླ་མ་ཡིན།།",
            "འབྲལ་མེད་གཙུག་ཏུ་ཁུར་ཅིག་དིང་རི་བ། ",
            "༢༢།བླ་མས་བསྐྱལ་ན་གང་འདོད་གནས་སུ་བསླེབས༑ །",
            "རྐང་གླར་མོས་གུས་ཕུལ་ཅིག་དིང་རི་བ། ",
            "༢༣།གང་ལ་ནོར་ཡོད་དེ་"
        ],
        [
            "ལ་སེར་སྣ་ཡོད།།",
            "འཇུར་བགེགས་སེར་སྣ་ཕྲོལ་ཅིག་དིང་རི་བ། ",
            "༢༤།གང་ལ་དབང་ཡོད་དེ་ལ་སྡིག་པ་།",
            "ཁ་དྲག་དབང་ཡོད་སྤོངས་ཤིག་དིང་རི་བ། ",
            "༢༥ ཁ་དྲག་ནོར་མང་ཅན་ལ་བདེ་བ་མེད།།",
            "སོར་བཅུ་བྲང་ལ་ཁྲོམས་ཤིག་དིང་རི་བ། ",
            "༢༦།འཇིག་རྟེན་ཕྱི་མའི་ཡུལ་ན་གཉེན་བཤེས་མེད།།",
            "བློ་གཏད་ཆོས་ལ་གྱིས་ཤིག་དིང་རི་བ། ",
            "༢༧།ཡེངས་མ་ལམ་ལ་འདུན་མ་གཤའ་མ་འཆོར། །",
            "གྲོས་ཐག་ད་ལྟ་ཆོད་ཅིག་དིང་རི་བ། ",
            "༢༨།འཆི་བདག་བདུད་པོ་ནམ་ཡོང་ཆ་མེད་པས། །",
            "དོགས་ཟོན་འཕྲལ་དུ་གྱིས་ཤིག་དིང་རི་བ། ",
            "༢༩།ཤི་བའི་ནངས་པར་སུས་ཀྱང་མི་ཕན་པས། །",
            "རང་མགོ་རང་གིས་ཐོན་ཅིག་དིང་རི་བ། ",
            "༣༠།ཉི་མ་ནུབ་ཁའི་གྲིབ་སོ་ཇི་བཞིན་དུ། །",
            "འཆི་བདག་གཤིན་རྗེ་མི་སྡོད་ཚུར་ཚུར་འོང་།།",
            "འབྲོས་ཐབས་ལ་འུར་གྱིས་ཤིག་དིང་རི་བ། ",
            "༣༡།མེ་ཏོག་སྔ་ལོ་ལེགས་ཀྱང་ཕྱི་ལོ་སྐམ།།",
            ""
        ],
        [
            "ལུས་ལ་བློ་གཏད་མེད་དོ་དིང་རི་བ། ",
            "༣༢།གསོན་པོའི་དུས་ན་ལྷ་ཡི་ལུས་འདྲ་ཡང་། །",
            "གཤིན་པོའི་དུས་ན་བདུད་ཀྱི་དམག་གིས་འཇིགས།།",
            "སྒྱུ་མའི་ལུས་འདིས་སླུ་འོ་དིང་རི་བ། ",
            "༣༣།ཚོང་འདུས་འགྲོན་པོ་ཚོང་ཟིན་ནངས་པར་གྱེས། །",
            "གྲོགས་ཀྱིས་འབོར་བར་ངེས་སོ་དིང་རི་བ། ",
            "༣༤།སྒྱུ་མའི་ཐོ་ཡོར་ཅིས་ཀྱང་འགྱེལ་བར་ངེས༑།",
            "རྟེན་འབྲེལ་ད་ལྟ་སྒྲིགས་ཤིག་དིང་རི་བ། ",
            "༣༥།སེམས་ཀྱི་བྱ་རྒོད་ནམ་ཡངས་འཕུར་བར་ངེས།།",
            "ནམ་འཕང་ད་ལྟ་ཆོད་ཅིག་དིང་རི་བ། ",
            "༣༦།རིགས་དྲུག་སེམས་ཅན་ཕ་མ་སྤྱི་མཐུན་ལ།།",
            "བྱམས་དང་སྙིང་རྗེ་སྒོམས་ཤིག་དིང་རི་བ། ",
            "༣༧།དགྲ་གཉེན་ལས་ཀྱི་འཁོར་ལོའི་འཁྲུལ་སྣང་ལ།།",
            "ཞེ་སྡང་གདུང་སེམས་སྐྱུར་ཅིག་དིང་རི་བ། ",
            "༣༨།ཕྱག་འཚལ་སྐོར་བས་ལུས་ཀྱི་སྡིག་སྒྲིབ་།",
            ""
        ],
        [
            "འཇིག་རྟེན་བྱ་བྱེད་སྤོངས་ཤིག་དིང་རི་བ། ",
            "༣༩།བཟླས་བརྗོད་སྐྱབས་འགྲོས་ངག་གི་སྡིག་སྒྲིབ་།",
            "ཐ་མལ་ལོང་གཏམ་ཆོད་ཅིག་དིང་རི་བ། ",
            "༤༠།མོས་གུས་བྱས་ན་ཡིད་ཀྱི་བག་ཆགས་སེལ།།",
            "བླ་མ་སྤྱི་བོར་ཁུར་ཅིག་དིང་རི་བ། ",
            "༤༡།ལྷན་ཅིག་སྐྱེས་པའི་ཤ་དང་རུས་པ་འབྲལ། །",
            "ཚེ་ལ་རྟག་པར་མ་འཛིན་དིང་རི་བ། ",
            "༤༢།ཡུལ་གྱི་དམ་པར་གཉུག་མའི་གཏན་ཡུལ་ཟུངས།།",
            "དེ་ལ་འཕོ་འགྱུར་མེད་དོ་དིང་རི་བ། ",
            "༤༣།ནོར་གྱི་དམ་པར་སེམས་ཉིད་གཏེར་ཆེན་ཆོངས།།",
            "དེ་ལ་འཛད་པ་མེད་དོ་དིང་རི་བ། ",
            "༤༤།ཟས་ཀྱི་དམ་པར་ཏིང་འཛིན་རོ་མཆོག་མྱོངས། །",
            "བཀྲེས་པའི་སྡུག་བསྔལ་སེལ་ལོ་དིང་རི་བ། ",
            "༤༥།སྐོམ་གྱི་དམ་པར་དྲན་པའི་བདུད་རྩི་འཐུངས།།",
            "དེ་ལ་རྒྱུད་ཆད་མེད་དོ་དིང་རི་བ། ",
            "༤༦།གྲོགས་ཀྱི་དམ་པར་རང་བྱུང་ཡེ་ཤེས་ཚོལ།།",
            ""
        ],
        [
            "དེ་ལ་འདུ་འབྲལ་མེད་དོ་དིང་རི་བ། ",
            "༤༧།སྲས་ཀྱི་དམ་པར་རིག་པའི་ཁྱེའུ་ཆུང་ཚོལ།།",
            "དེ་ལ་སྐྱེ་འཆི་མེད་དོ་དིང་རི་བ། ",
            "༤༨།སྟོང་པའི་ངང་དུ་རིག་པའི་མདུང་བསྐོར་གྱིས། །",
            "ལྟ་བ་ལ་ཐོགས་བརྡུགས་མེད་དོ་དིང་རི་བ། ",
            "༤༩།དྲན་མེད་སྟེང་དུ་ཡེངས་མེད་བྱ་ར་གྱིས། །",
            "སྒོམ་ལ་བྱིང་རྒོད་མེད་དོ་དིང་རི་བ། ",
            "༥༠།ཤུགས་བྱུང་ཀློང་དུ་འགགས་མེད་རྩལ་སྦྱོང་གྱིས། །",
            "སྤྱོད་པ་སྤང་བླང་མེད་དོ་དིང་རི་བ། ",
            "༥༡།སྐུ་བཞི་དབྱེར་མེད་རང་གི་སེམས་ལས་ཚོལ།།",
            "འབྲས་བུ་རེ་དོགས་མེད་དོ་དིང་རི་བ། ",
            "༥༢།འཁོར་འདས་རྩ་བ་རང་གི་སེམས་ལ་།",
            "སེམས་ལ་དངོས་པོ་མེད་དོ་དིང་རི་བ། ",
            "༥༣།ཆགས་སྡང་སྣང་བ་བྱ་ལམ་རྗེས་མེད་འདྲ།།",
            "ཉམས་ལ་ཞེན་པ་མ་བྱེད་དིང་རི་བ། ",
            "།ཆོས་སྐུ་སྐྱེ་མེད་ཉི་མའི་སྙིང་པོ་འདྲ།།",
            ""
        ],
        [
            "འོད་ལ་གསལ་འགྲིབ་མེད་དོ་དིང་རི་བ། ",
            "༥༥།རྣམ་རྟོག་རྒྱུན་ལམ་ཁང་སྟོང་རྐུན་མ་འདྲ།།",
            "དོན་ལ་ཐོབ་ཤོར་མེད་དོ་དིང་རི་བ། ",
            "༥༦།ཚོར་བ་རྗེས་མེད་ཆུ་ཡི་རི་མོ་འདྲ།།",
            "འཁྲུལ་སྣང་རྗེས་འཛིན་མེད་དོ་དིང་རི་བ། ",
            "༥༧།བག་ཆགས་དྲན་པ་ནམ་མཁའི་འཇའ་ཚོན་འདྲ།།",
            "ཞེན་ཆགས་ངོས་བཟུང་མེད་དོ་དིང་རི་བ། ",
            "༥༨།འགྱུ་བ་དྭངས་སངས་བར་སྣང་སྤྲིན་དང་འདྲ།།",
            "སེམས་ལ་གཟའ་གཏད་མེད་དོ་དིང་རི་བ། ",
            "༥༩།འཛིན་མེད་རང་གྲོལ་སྐྱི་བསེར་ལྷགས་པ་འདྲ།།",
            "ཡུལ་ལ་ཞེན་འཛིན་མེད་དོ་དིང་རི་བ། ",
            "༦༠།རིག་པ་དངོས་མེད་ནམ་མཁའི་ངོས་དང་འདྲ།།",
            ""
        ],
        [
            "ཉམས་ལ་ཐོགས་ཐུག་མེད་དོ་དིང་རི་བ། ",
            "༦༡།ཆོས་ཉིད་དོན་མཐོང་ལྐུགས་པའི་རྨི་ལམ་འདྲ།།",
            "ཚིག་དང་ཐ་སྙད་བྲལ་ལོ་དིང་རི་བ། ",
            "༦༢།རྟོགས་པའི་ཉམས་ཤར་གཞོན་ནུའི་བདེ་བ་འདྲ༑།",
            "དགའ་བདེ་བརྗོད་དུ་མེད་དོ་དིང་རི་བ། ",
            "༦༣།སྣང་སྟོང་དབྱེར་མེད་ནམ་མཁའ་སྟོང་པ་འདྲ།།",
            "སེམས་ལ་མཐའ་དབུས་མེད་དོ་དིང་རི་བ། ",
            "༦༤།གསལ་སྟོང་ཟུང་འཇུག་ཆུ་ནང་ཟླ་བ་འདྲ།།",
            "དངོས་པོར་ཨ་འཐས་མེད་དོ་དིང་རི་བ། ",
            "༦༥།རིག་སྟོང་དབྱེར་མེད་མེ་ལོང་གཟུགས་བརྙན་འདྲ།།",
            "དེ་ལ་སྐྱེ་འགགས་མེད་དོ་དིང་རི་བ། ",
            "༦༦།བདེ་སྟོང་འཛིན་མེད་གངས་ལ་ཉི་ཤར་འདྲ།།",
            ""
        ],
        [
            "དེ་ལ་ངོས་བཟུང་མེད་དོ་དིང་རི་བ། ",
            "༦༧།དྲན་པ་ཡེངས་མེད་སྒེག་མོའི་མེ་ལོང་འདྲ།།",
            "དེ་ལ་གྲུབ་མཐའ་མེད་དོ་དིང་རི་བ། ",
            "༦༨།འཁྲུལ་གཏམ་རྗེས་མེད་བྲག་ཆ་སྟོང་པ་འདྲ།།",
            "སྒྲ་ལ་འཛིན་པ་མེད་དོ་དིང་རི་བ། ",
            "༦༩།འཁོར་འདས་རང་གྲོལ་བྱིས་པའི་རྩེད་མོ་འདྲ།།",
            "སེམས་ལ་སྐྱེ་འགགས་མེད་དོ་དིང་རི་བ༑ ",
            "༧༠།བདེ་སྟོང་འཕྲུལ་འཁོར་པི་ཝང་ཁོང་རྒྱུད་འདྲ།།",
            "མཐུན་རྐྱེན་ལས་ཀྱིས་སྦྱོར་རོ་དིང་རི་བ། ",
            "༧༡།ཕྱི་ཡི་སྤྲོས་པ་ནང་གི་སེམས་ལ་འདུས།།",
            "འཁྱག་རོམ་ཆུ་རུ་ཞུ་འོ་དིང་རི་བ། ",
            "༧༢།མ་རིག་འཁྲུལ་པ་སྤང་ལ་ཆུ་བརྡོལ་འདྲ།།",
            ""
        ],
        [
            "བཀག་པས་ཁེགས་པ་མེད་དོ་དིང་རི་བ། ",
            "༧༣།འཁོར་འདས་འཁྲུལ་པ་དགྲ་ཟུན་འཕྲད་པ་འདྲ།།",
            "ར་མདའ་དགེ་བ་འགྲན་ཅིག་དིང་རི་བ། ",
            "༧༤།སྐུ་ལྔ་རང་གསལ་གསེར་གླིང་གདལ་བ་འདྲ།།",
            "རེ་དོགས་སྤང་བླང་མེད་དོ་དིང་རི་བ། ",
            "༧༥།དལ་འབྱོར་མི་ལུས་རིན་ཆེན་གླིང་དང་འདྲ།།",
            "མདོ་མེད་སྟོང་ལོག་མ་བྱེད་དིང་རི་བ། ",
            "༧༦།ཐེག་ཆེན་ཆོས་སྤྱོད་ཡིད་བཞིན་ནོར་དང་འདྲ།།",
            "བཙལ་ཀྱང་བརྙེད་པར་དཀའ་འོ་དིང་རི་བ། ",
            "༧༧།ཚེ་འདིའི་ལྟོ་རྒྱབ་ཇི་ལྟར་བྱས་ཀྱང་ཕྱིད། །",
            "མདོ་དོན་ཆོས་ལ་སྒྲིལ་ཅིག་དིང་རི་བ། ",
            "༧༨།གཞོན་པའི་དུས་སུ་དཀའ་ཐུབ་རེམས་ལ་གྱིས། །",
            "བརྒས་ནས་འབྱུང་བས་མི་འཆུན་དིང་རི་བ། ",
            "༧༩།ཉོན་མོངས་སྐྱེས་ཚེ་གཉེན་པོ་སླེབ་པར་གྱིས༑ །",
            "མཚན་མ་རང་སར་གྲོལ་ལོ་དིང་རི་བ། ",
            "༨༠།སྐབས་སུ་འཁོར་བའི་སྡུག་བསྔལ་དྲན་པར་གྱིས། །",
            "དད་པའི་གསལ་འདེབས་ཡིན་ནོ་དིང་རི་བ༑ ",
            "༨༡།ད་རེས་བརྩོན་འགྲུས་སྐྱེད་ལ་རང་ས་ཟུངས།།",
            ""
        ],
        [
            "ཤི་ན་ལམ་སྣ་འདྲེན་ནོ་དིང་རི་བ། ",
            "༨༢།ཚེ་ལ་གཏོས་མེད་རྩྭ་ཁའི་ཟིལ་པ་འདྲ།།",
            "ལེ་ལོ་སྙོམ་ལས་སྤོངས་ཤིག་དིང་རི་བ། ༨༣ །སངས་རྒྱས་བསྟན་པ་སྤྲིན་བར་ཉི་མ་འདྲ།།",
            "གནས་སྐབས་ཡུད་ཙམ་ཡིན་ནོ་དིང་རི་བ། ",
            "༨༤།ལག་ཏུ་མ་བླངས་དགོས་པའི་དུས་མེད་པའི། །",
            "སྐྱོན་མཚང་རང་ལ་ཡོད་དོ་དིང་རི་བ། ",
            "༨༥།དད་པའི་རྐྱེན་གྱིས་བསྒྱུར་པའི་ལམ་ཉེ་བས། །",
            "འཁོར་བའི་ཉེས་དམིགས་སྒོམས་ཤིག་དིང་རི་བ། ",
            "༨༦།གྲོགས་ངན་བསྟེན་ན་སྤྱོད་ངན་ཤུགས་ཀྱིས་འགོ །",
            "སྡིག་པའི་གྲོགས་པོ་སྤོངས་ཤིག་དིང་རི་བ། ",
            "༨༧།གྲོགས་བཟང་བསྟེན་ན་",
            "ཡོན་ཏན་ཤུགས་ལས་འབྱུང་།།",
            "དགེ་བའི་བཤེས་གཉེན་སྟེན་ཅིག་དིང་རི་བ། ",
            "༨༨།སྐྱིད་སྡུག་གཉིས་ཀྱི་ལེ་ལན་གཞན་སེམས་ཀྱང་། །",
            "རྐྱེན་རྩ་རང་ལ་ཡོད་དོ་དིང་རི་བ། ",
            "༨༩།གཡོ་སྒྱུ་བརྫུན་གྱིས་རང་དང་གཞན་ཡང་སླུ། །",
            "དཔང་པོ་སེམས་ལ་ཆོལ་ཅིག་དིང་རི་བ། ",
            "༩༠།མ་རིག་འཁྲུལ་པ་ཕུང་འདྲེའི་རྩ་བ་ཡིན།།",
            ""
        ],
        [
            "ཤེས་བཞིན་དྲན་པས་ཟུངས་ཤིག་དིང་རི་བ། ",
            "༩༡།དུག་ལྔ་དུག་གསུམ་གཞོམ་ན་ལམ་ཐག་ཉེ།།",
            "གཉེན་པོ་མཐུ་ལྡན་སྟེན་ཅིག་དིང་རི་བ༑ ",
            "༩༢།བརྩོན་འགྲུས་མཐུ་སྟོབས་ཆུང་བས་འཆོར་བར་སྐྱེན། །",
            "གོ་ཆས་སླེབ་པར་གྱིས་ཤིག་དིང་རི་བ། ",
            "༩༣།བག་ཆགས་འགྲོགས་ཡུན་རིང་བས་ཕྱིས་བསྙེགས་ཡོང་། །",
            "འདས་པའི་རྗེས་འཇུག་མ་བྱེད་དིང་རི་བ། ",
            "༩༤།སེམས་ལ་ལོག་རྟོག་བྱུང་ན་གསོལ་བ་ཐོབ།།",
            "ཏིང་འཛིན་རྒྱུད་ལ་སྐྱེ་འོ་དིང་རི་བ། ",
            "༩༥།ཕྱི་མ་སྐྱིད་པར་འདོད་ན་སྡུག་སྲན་སྐྱེད།།",
            "སངས་རྒྱས་རྩ་ན་གདའ་འོ་དིང་རི་བ། ",
            "༩༦།འདུས་པའི་སྔ་དྲོ་འབྲལ་བའི་བརྡ་ཞིག་འབྱུང་།།",
            "འདུ་འབྲལ་སེམས་ལ་གཟན་ནོ་དིང་རི་བ། ",
            "༩༧།གྲོགས་པོ་ཕལ་ཆེན་ཕྱི་མའི་གནས་སུ་ཐལ།།",
            ""
        ],
        [
            "མཛའ་གྲོགས་རྒྱགས་ཕྱེ་ཡོད་དམ་དིང་རི་བ། ",
            "༩༨།ཨ་ཙ་ར་ནི་དིང་རིར་མི་སྡོད་འགྲོ།།",
            "སྒྲོ་འདོགས་ད་ལྟ་ཆོད་ཅིག་དིང་རི་བ། ",
            "༩༩།ངས་ནི་ཡེངས་པ་མེད་པར་སྒྲུབ་པ་།",
            "ཁྱེད་ཀྱང་རྗེས་སུ་ཞུགས་ཤིག་དིང་རི་བ། ",
            "༡༠༠།དིང་རི་བ་རྣམས་ལ་འདའ་ཀ་ཞལ་ཆེམས་སུ་གདམས་པ་རྫོགས་སོ།།།།",
            "ཨཱོྃཡེདྷརྨཱཧེཏུཔྲབྷཝཧེཏུནྟེཥཱནྟཐཱགཏོཧྱཝདཏ། ",
            "ཏེཥཱཉྩཡོནིརོདྷཨེཝབཱདཱིམཧཱཤྲམཎཿསྭཱཧཱ༑ ",
            "ཨཱོྃསུཔྲཏིཥྛབཛྲསྭཱཧཱ།། ",
            "།།"
        ]
    ]
}