{
    "version": "BO8751",
    "reviewed_text": [
        [
            "འགྲུལ་བཞུད་མ་བྱས་པའི་ལམ། ",
            "ནགས་ཚལ་སེར་མདངས་ཅན་དེ་རུ།། ",
            "ལམ་ཕྱོགས་གཉིས་སུ་གྱེས་པར་མཐོང་།།",
            "འོན་ཀྱང་མི་རྐྱང་ཡིན་ཙ་ན།།",
            "སྟབས་གཅིག་གཉིས་ཀར་འགྲོ་མ་ཕོད།།",
            "དེ་བས་གང་དག་ལེགས་སམ་བརྟགས།།",
            "ལམ་མདོ་དེ་རུ་ཡུན་རིང་ལྷག། ",
            "ལམ་ཕྱོགས་དང་པོར་དཔྱད་ན་ཡང་།། ",
            "བཟང་ངན་ལམ་མཐའ་མངོན་མ་གྱུར།།",
            "ཡིན་ནའང་དེ་ནི་ལམ་རྙིང་འདྲ།།",
            ""
        ],
        [
            "དེ་བས་ལམ་ཕྱོགས་གཉིས་པར་བལྟས།།",
            "དེ་ནི་ཕལ་ཆེར་ལེགས་མཐོང་སྟེ།།",
            "འགྲུལ་བཞུད་མེད་པའི་ལམ་གསར་འདྲ།།",
            "འོན་ཀྱང་ལམ་དེར་བསྐྱོད་པའི་ཚེ།། ",
            "འགྲུལ་བཞུད་བྱས་པ་ལྟར་དུ་སྣང་།།",
            "སྔ་དྲོ་སླེབས་པའི་དུས་སུ་ནི།། ",
            "གཉིས་ཀ་འདབ་མས་བཀླུབས་པ་མཐོང་།།",
            "ལམ་ཕྱོགས་དང་པོར་མ་འོངས་སམ།། ",
            "དུས་གཞན་དུ་ན་འགྲོ་དགོས་སྙམ།།",
            ""
        ],
        [
            "འོན་ཀྱང་ལམ་གྱིས་ལམ་ཁྲིད་པས།། ",
            "ཕྱིར་ལོག་བསླེབས་པར་དཀའ་མོ་མཐོང་།།",
            "དེ་ཕྱིར་ལམ་ཕྱོགས་དང་པོ་རུ།། ",
            "མ་འོངས་འགྲོ་ཟེར་དམ་བཅའ་ནི།། ",
            "ནུས་སམ་མི་ནུས་ཚོམ་པར་གྱུར།།",
            "ཕྱིས་སུ་རང་གིས་ཡུན་རིང་དུ།། ",
            "དབུགས་རིང་བཏང་ནས་འདི་ལྟར་ཟེར།།",
            "སྔ་མོ་ས་ཆ་ག་གེ་མོར།། ",
            "ལམ་ཕྱོགས་གཉིས་སུ་གྱེས་པ་ལས།། ",
            "ཤུལ་ལམ་དབེན་པའི་ལམ་གསར་བདམས།། ",
            "མི་ཚེ་དོན་དང་ལྡན་པར་གྱུར།།",
            ""
        ]
    ]
}