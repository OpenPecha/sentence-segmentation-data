[
  "༄༅།། རྗེ་བཙུན་མི་ལ་རས་པའི་རྣམ་ཐར་རྒྱས་པར་ཕྱེ་བ་མགུར་འབུམ་ཞེས་བྱ་བ་བཞུགས་སོ།། ",
  "༄༅༅།། ན་མོ་གུ་རུ། རྣལ་འབྱོར་གྱི་དབང་ཕྱུག་རྗེ་བཙུན་མི་ལ་རས་པ་དེ་ཉིད། མཆོང་ལུང་ཁྱུང་གི་རྫོང་ན་འོད་གསལ་ཕྱག་རྒྱ་ཆེན་པོའི་ངང་ལ་བཞུགས་པའི་དུས། ནམ་ཞིག་གི་ཚེ་འཚོ་བའི་སྟ་གོན་ལ་བཞེངས་པས། ཕྱེ་ཚྭ་ཆུ་སྡོར་དག་ལྟ་ཅི་སྨོས་ཏེ། སྒོ་ཁ་ན་ཤིང་ཡང་མི་འདུག། ཐབ་ཁ་ན་ཆུ་དང་མེ་ཡང་མི་འདུག་པས། ངའི་འདི་ཧ་ཅང་རང་ཡང་བློས་བཏང་དྲགས་འདུག་པས། ཤིང་ཞིག་འཐུ་རུ་འགྲོ་དགོས་དགོངས་ནས་བྱོན་ཏེ། ཤིང་ཐུ་བ་གང་ཙམ་རྙེད་པའི་ཚེ། རླུང་ཆེན་པོ་ཞིག་གློ་བུར་དུ་ལངས་ནས། རས་བཟུང་ཚེ་ཤིང་ཁྱེར། ཤིང་བཟུང་ཚེ་རས་ཁྱེར་བ་ལས། ཐུགས་དགོངས་ལ། ངས་སྔར་རི་ཁྲོད་དུ་དེ་ཙམ་ཞིག་བསྡད་རུང་། ད་དུང་བདག་འཛིན་བློས་མ་ཐོངས་པ་ར་འདུག། བདག་འཛིན་བློས་མ་ཐོངས་པ་འི་ཆོས་དང་སྒྲུབ་པས་ཅི་བྱེད་སྙམ། རས་དགའ་ན་རས་ཁྱེར། ཤིང་དགའ་ན་ཤིང་ཁྱེར་གསུངས་གཉིས་ཀ་བློས་བཏང་སྟེ་བཞུགས་པས། འཚོ་བ་ངན་པའི་སྟོབས་ཀྱིས་བསེར་མའི་རྣམ་པས་ཡུག་ཅིག་ཐུགས་དྲན་མེད་དུ་ཐིམ་པ་ལས་བཞེངས་པའི་ཚེ། རླུང་ཞི་བ་དང་རས་དེ་ཤིང་སྡོང་ཞིག་གི་རྩེ་ལ་ལིང་ངེ་འདུག་པ་དང་། ཐུགས་སྐྱོ་བའི་ཉམས་ཤར་བའི་ངང་ལ་ཕ་བོང་ལུག་རོ་ཙམ་ཞིག་གི་ཁར། མཉམ་པར་བཞག་པའི་མཐར། ཤར་ཕྱོགས་གྲོ་བོ་ལུང་གི་ཕྱོགས་སུ་སྤྲིན་དཀར་པོ་ཞིག་ལིང་བྱུང་བས། སྤྲིན་ཕ་གིའི་འོག་ན་གྲོ་བོ་ལུང་གི་དགོན་པ་ཡོད། དེ་ན་ངའི་བླ་མ་སྒྲ་སྒྱུར་མར་པ་ལོ་ཙཱ་དེ་བཞུགས་ཏེ་སྙམ་པ་དང་། བླ་མ་ཡབ་ཡུམ་མཆེད་གྲོགས་རྡོ་རྗེ་སྤུན་གྱི་འཁོར་དང་བཅས་པའི་དབུས་ན་རྒྱུད་ཀྱི་བཤད་པ་དབང་དང་གདམས་ངག་རྣམས་གནང་ཚུལ་དྲན་ནས། ད་ལྟ་བཞུགས་ན་ཅི་ལ་ཐུག་རུང་མཇལ་དུ་འགྲོ་བ་ཡིན་ཏེ་དགོངས་པ་དང་། སྔར་གྱི་སྐྱོ་ཤས་དེའི་ཁར་བླ་མ་དྲན་དྲགས་ཐུགས་སྐྱོ་བ་ལ་ཚད་ལས་འདས་པ་ཞིག་གི་ངང་ནས། སྤྱན་ཆབ་མང་པོ་བསིལ་ཞིང་ཐུགས་སྐྱོ་བའི་གདུང་དབྱངས་བླ་མ་དྲན་དྲུག་གི་མགུར་འདི་གསུངས་སོ།། ",
  "ཕ་དྲན་པས་གདུང་སེལ་མར་པའི་ཞབས།། སྤྲང་གདུང་དབྱངས་ཐལ་ལོ་མར་པ་རྗེ།། བྲག་དམར་མཆོང་ལུང་ཤར་ཕྱོགས་ན།། ཆུ་འཛིན་སྤྲིན་དཀར་ལང་མ་ལིང་།། སྤྲིན་དཀར་པོ་ལྡིང་བའི་འོག་ཅིག་ན།།",
  "རྒྱབ་རི་གླང་ཆེན་འགྱིངས་དྲའི་མདུན་ཞིག་ན།། མདུན་རི་སེང་ཆེན་འགྱིངས་འདྲའི་སྟེང་ཞིག་ན།། གནས་ཆེན་གྲོ་བོ་ལུང་གི་དགོན་པ་ན།། རྡོ་ཆེན་ཨ་མོ་ལི་ཀའི་ཁྲི་སྟེང་ན།། གདན་ཁྲི་སྙན་ས་ལེའི་པགས་སྟེང་ན།། དེ་ན་སུ་བཞུགས་སུ་མི་བཞུགས།། དེ་ན་སྒྲ་སྒྱུར་མར་པ་བཞུགས།། དུས་ད་ལྟ་བཞུགས་ན་དགའ་བ་ལ།། ང་མོས་གུས་ཆུང་ཡང་མཇལ་སྙིང་འདོད།། གདུང་སེམས་ཆུང་ཡང་མཇལ་སྙིང་འདོད།། ང་བསམ་ཞིང་མཚན་ལྡན་བླ་མ་དྲན།། སྒོམ་ཞིང་མར་པ་ལོ་ཙྪ་དྲན།། ཡུམ་མ་ལས་ལྷག་པའི་བདག་མེད་མ།། དུས་ད་ལྟ་བཞུགས་ན་དགའ་བ་ལ།། ས་བསྐོར་ཐག་རིང་ཡང་མཇལ་སྙིང་འདོད།། ལམ་བགྲོད་པ་ར་དཀའ་ཡང་མཇལ་སྙིང་འདོད།། བསམ་ཞིང་མཚན་ལྡན་བླ་མ་དྲན།། སྒོམ་ཞིང་མར་པ་ལོ་ཙཱ་དྲན།། རྒྱུད་ཟབ་མོ་དགྱེས་པ་རྡོ་རྗེ་དེ།། དུས་ད་ལྟ་གསུངས་ན་དགའ་བ་ལ།། ང་ཤེས་རབ་ཆུང་ཡང་འཛིན་སྙིང་འདོད།། བློ་གྲོས་ཆུང་ཡང་སྐྱོར་སྙིང་འདོད།། བསམ་ཞིང་མཚན་ལྡན་བླ་མ་དྲན།། སྒོམ་ཞིང་མར་པ་ལོ་ཙྪ་དྲན།། སྙན་བརྒྱུད་བརྡ་ཡི་དབང་བཞི་དེ།། ད་ལྟ་བསྐུར་ན་དགའ་བ་ལ།། ང་འབུལ་བ་ཆུང་རུང་ཞུ་སྙིང་འདོད།། དབང་ཡོན་མེད་རུང་ཞུ་སྙིང་འདོད།།",
  "བསམ་ཞིང་མཚན་ལྡན་བླ་མ་དྲན།། སྒོམ་ཞིང་མར་པ་ལོ་ཙྪ་དྲན།། ཁྲིད་ཟབ་མོ་ནཱ་རོ་ཆོས་དྲུག་དེ།། ད་ལྟ་གསུང་ན་དགའ་བ་ལ།། ང་སྙིང་རུས་ཆུང་རུང་ཞུ་སྙིང་འདོད།། ང་སྒོམ་བསྲན་ཆུང་རུང་སྒོམ་སྙིང་འདོད།། བསམ་ཞིང་མཚན་ལྡན་བླ་མ་དྲན།། སྒོམ་ཞིང་མར་པ་ལོ་ཙྪ་དྲན།། མཆེད་གྲོགས་དབུས་གཙང་དད་འདུས་དེ།། ད་ལྟ་བཞུགས་ན་དགའ་བ་ལ།། ང་ཉམས་རྟོགས་ངན་རུང་བསྡུར་སྙིང་འདོད།། གོ་བ་ཞན་རུང་བསྡུར་སྙིང་འདོད།། བསམ་ཞིང་མཚན་ལྡན་བླ་མ་དྲན།། སྒོམ་ཞིང་མར་པ་ལོ་ཙྪ་དྲན།། སྤྲང་མོས་གུས་ཀྱི་ངང་ནས་འབྲལ་མེད་ཀྱང་།། བླ་མ་སྙིང་ནས་དྲན་པ་ཡི།། འདོད་པས་གདུངས་ནས་བཟོད་གླགས་མེད།། དབུགས་སྟོད་དུ་འཚངས་ནས་སྐད་མ་ཐོན།། བུ་ཡི་གདུང་བ་སོལ་ཅིག་བཀའ་དྲིན་ཅན།། ཞེས་གསུངས་པས། ",
  "སྤྲིན་དེ་དར་སྣ་ལྔའི་ཡུག་བརྐྱངས་པ་ལྟ་བུ་ཞིག་ཏུ་གྱུར་པའི་རྩེ་ལ། རྗེ་མར་པ་དེ་ཉིད་སྔར་བས་ཀྱང་གཟི་བརྗིད་ཆེ་བ་ཞིག་སེང་གེ་དཀར་མོ་རྒྱན་དུ་མས་བརྒྱན་པ་ཞིག་ལ་ཆིབས་ནས་བྱོན་ཏེ། བུ་མཐུ་ཆེན་ཁྱོད་ད་ལན་གདུང་བ་དྲག་པོས་ང་འབོད་པ་དེ་ཅི་བྱུང་། བླ་མ་དང་ཡི་དམ་དཀོན་མཆོག་ལ་ཡི་ཆད་དམ། རྟོག་པ་རྐྱེན་ངན་གྱི་ཡུལ་ཕྱིར་འབྲངས་སམ། སྒྲུབ་ཁང་དུ་ཆོས་བརྒྱད་ཀྱི་བར་ཆད་ཞུགས་།",
  "རེ་དོགས་ཀྱི་འགོང་པོས་བློ་གཙེར་བས་ཡིད་སུན་ནམ། ཡང་ཡར་བླ་མ་དཀོན་མཆོག་ལ་ཞབས་ཏོག། མར་རིགས་དྲུག་གི་སེམས་ཅན་ལ་སྦྱིན་གཏོང་། བར་དུ་ཁྱོད་རང་ལ་སྡིག་སྒྲིབ་དག་པ་དང་ཡོན་ཏན་སྐྱེ་བའི་མཐུན་རྐྱེན་བཟང་པོ་མ་བྱུང་བ་ཡིན་ནམ། ཅི་ཡིན་རུང་ཁྱོད་དང་ང་ལ་འབྲལ་ཐབས་མེད་ཀྱིས། སྒྲུབ་པས་བསྟན་པ་དང་སེམས་ཅན་གྱི་དོན་གྱིས་ཤིག་གསུངས་པའི་ཉམས་ཤིག་ཤར་བས། དགྱེས་དྲགས་བཟོད་གླགས་མེད་པའི་ངང་ནས། ཉམས་ཤར་གྱི་གསུང་ལན་དུ་མགུར་འདི་བཞེས་སོ།། ",
  "ཕ་བླ་མའི་ཞལ་མཐོང་གསུང་ཐོས་པས།། སྤྲང་པོའི་སྙིང་རླུང་ཉམས་སུ་ཤར།། བླ་མའི་རྣམ་ཐར་དྲན་པ་ཡིས།། རྟོགས་པ་མོས་གུས་གཏིང་ནས་སྐྱེས།། ཐུགས་རྗེ་བྱིན་རླབས་དངོས་སུ་ཞུགས།། ཆོས་མིན་སྣང་བ་ཐམས་ཅད་འགགས།། བླ་མ་དྲན་པའི་གདུང་དབྱངས་འདི།། རྗེ་བཙུན་སྙན་ལ་གཟན་ལགས་ཀྱང་།། སྤྲང་ལ་སྣང་བ་འདི་བས་མེད།། ད་དུང་བགྱིད་དོ་ཐུགས་རྗེས་སྐྱོབས།། ",
  "སྙིང་རུས་སྡུག་སྲན་གྱི་སྒྲུབ་པ་འདི།། ཕ་བླ་མ་མཉེས་པའི་ཞབས་ཏོག་ཡིན།། གཅིག་པུར་རི་ཁྲོད་འགྲིམ་པ་འདི།། མཁའ་འགྲོ་མཉེས་པའི་ཞབས་ཏོག་ཡིན།། རང་རྩིས་མེད་པའི་དམ་ཆོས་འདི།། སངས་རྒྱས་བསྟན་པའི་ཞབས་ཏོག་ཡིན།། ཚེ་དང་སྒྲུབ་པ་སྙོམས་པ་འདི།། མགོན་མེད་སེམས་ཅན་གྱི་སྦྱིན་གཏོང་ཡིན།། ན་དགའ་ཤི་སྐྱིད་སྙིང་རུས་འདི།། ལས་སྡིག་སྒྲིབ་སྦྱོང་བའི་ཕྱགས་ཤིང་ཡིན།། སྡིག་ཟས་སྤངས་པའི་དཀའ་ཐུབ་འདི།། ཉམས་རྟོགས་སྐྱེ་བའི་མཐུན་རྐྱེན་ཡིན།། ཕ་བླ་མའི་དྲིན་ལན་སྒྲུབ་པས་འཇལ།། བུ་ཐུགས་རྗེས་སྐྱོངས་ཤིག་གུ་རུ་རྗེ།། སྤྲང་རི་ཁྲོད་ཟིན་པར་བྱིན་གྱིས་རློབས།། ཞེས་།",
  "ཐུགས་སྤྲོ་སིང་ངེ་བ་འི་ངང་ནས་རས་གོས་དེ་བཞེས། ཤིང་མཚོན་པ་ཞིག་ཁྱེར་ནས་སྒྲུབ་ཁང་དུ་བྱོན་པས། སྤྱིལ་པོ་ན་ལྕགས་ཀྱི་ཨ་ཙ་ར་མིག་ཕོར་ཁོག་ཙམ་བགྲད་པ་ལྔ་འདུག་པ་ལས། གཅིག་རྗེ་བཙུན་གྱི་གཟིམ་མལ་ན་བསྡད་ནས་ཆོས་འཆད། གཉིས་ཀྱིས་ཉན། གཅིག་གིས་ལྟོ་གཡོ། གཅིག་གིས་ཕྱག་དཔེ་རྣམས་གཡེང་ཞིང་འདུག་པས། ཐོག་མར་ཟིལ་བུན་པ་ཞིག་བྱུང་། དེ་རྗེས་གཞི་བདག་མ་དགའ་བའི་ཆོ་འཕྲུལ་ཡིན་པར་འདུག། ང་གནས་གང་དུ་སྡོད་རུང་གཏོར་མ་གཏོང་རྒྱུ་ནི་མེད། བསྟོད་པ་རེ་མ་བྱས་པ་མེད་པས། གནས་འདི་ལའང་བསྟོད་པ་ཞིག་བྱེད་དགོས་པ་ཡིན་འོང་དགོངས་ཏེ། གནས་ལ་བསྟོད་པའི་མགུར་འདི་གསུངས་སོ།། ",
  "ཨེ་མ་རི་ཁྲོད་དབེན་པའི་གནས།། རྒྱལ་བ་བྱང་ཆུབ་མཉེས་པའི་ས།། གྲུབ་ཐོབ་རྣམས་ཀྱིས་བཞུགས་པའི་ཤུལ།། མི་ང་རང་གཅིག་པུར་འདུག་པའི་ཡུལ།། བྲག་དམར་མཆོང་ལུང་ཁྱུང་གི་རྫོང་།། སྟེང་ན་ལྷོ་སྤྲིན་ཁོར་མ་ཁོར།། འོག་ན་གཙང་ཆབ་གྱ་མ་གྱུ།། བར་ན་རྒོད་པོ་ལང་མ་ལིང་།། རྩི་ཤིང་སྣ་ཚོགས་བན་མ་བུན།། ལྗོན་ཤིང་གར་སྟབས་ཤིགས་སེ་ཤིག། བུང་བ་གླུ་ལེན་ཁོ་རོ་རོ།། མེ་ཏོག་དྲི་ངད་ཆི་ལི་ལི།། བྱ་རྣམས་སྐད་སྙན་ཀྱུ་རུ་རུ།། དེ་འདྲའི་བྲག་དམར་མཆོང་ལུང་ན།། བྱ་དང་བྱིའུ་གཤོག་རྩལ་སྦྱོང་།། སྤྲ་དང་སྤྲེའུ་ཡང་རྩལ་སྦྱོང་།། རི་དྭགས་སྣ་ཚོགས་བང་རྩལ་སྦྱོང་།།",
  "ང་མི་ལ་རས་པ་ཉམས་རྩལ་སྦྱོང་།། ཉམས་རྩལ་བྱང་ཆུབ་སེམས་གཉིས་སྦྱོང་།། ང་དང་དབེན་གནས་གཞི་བདག་མཐུན།། ཁྱེད་འདིར་ཚོགས་འབྱུང་པོ་མི་མ་ཡིན།། བྱམས་སྙིང་རྗེའི་བདུད་རྩི་འདི་འཐུངས་ལ།། རང་རང་སོ་སོའི་གནས་སུ་དེངས།། ཞེས་གསུངས་པས། ",
  "ཨ་ཙ་ར་དེ་རྣམས་རྗེ་བཙུན་ལ་མི་དགའ་བའི་རྣམ་པས། ཕན་ཚུན་སྡང་མིག་གི་འགྲོས་ཤིག་ཤིག་པ་འི་ངང་ནས། ཨ་ཙ་ར་གཉིས་བསྣན་ཏེ། བདུན་དུ་སོང་བའི་ལ་ལས་ཨཾ་གཙིགས་བསྡམས། ལ་ལ་སོ་ཁྲིག་ཁྲིག་བྱེད་ཅིང་མཆེ་བ་གཙིགས། ལ་ལ་དགོད་ཅིང་སྐད་དྲག་པོ་འདོན། ཀུན་དྲིལ་ནས་རྡེག་སྟངས་དང་སྡིགས་མོ་བྱེད་དུ་བྱུང་བས། མི་མ་ཡིན་གྱི་བར་ཆད་རྩོམ་པར་དགོངས་ནས། ཁྲོ་བོའི་ལྟ་སྟངས་ཀྱི་ངང་ནས་དྲག་སྔགས་བཟླས་རུང་མ་སོང་། སྙིང་རྗེ་ཆེན་པོ་ཐུགས་ལ་འཁྲུངས་ནས་ཆོས་བཤད་རུང་འགྲོར་མ་འདོད་པའི་ཚེ། ཐུགས་ལ། ང་ལ་ལྷོ་བྲག་མར་པས་ཆོས་ཐམས་ཅད་རང་སེམས་སུ་ངོ་སྤྲད་ཅིང་། རང་སེམས་འོད་གསལ་སྟོང་པར་ཁོ་ཐག་ཆོད་པ་ལ། གདོན་བགེགས་ཕྱི་རོལ་དུ་བཟུང་ནས་སོང་ན་དགའ་བ་འདི་བྱེད་དོན་མི་འདུག་དགོངས། མི་འཇིགས་པ་འི་གདེངས་མངོན་དུ་གྱུར་ནས། ལྟ་བ་གདེངས་དང་ལྡན་པའི་མགུར་འདི་གསུངས་སོ།། ",
  "ཕ་བདུད་བཞིའི་དམག་དཔུང་ལས་རྒྱལ་བ།། སྒྲ་སྒྱུར་མར་པའི་ཞབས་ལ་འདུད།། མི་ང་དག་ང་རང་མི་ཟེར་ཏེ།། ང་ནི་དར་སེང་དཀར་མོའི་བུ།། ཨ་མའི་མངལ་ནས་རྩལ་གསུམ་རྫོགས།། ཕྲུ་གུའི་ལོ་ལ་ཚང་དུ་ཉལ།། ཐོང་བའི་ལོ་ལ་ཚང་སྒོ་བསྲུངས།། དར་མའི་ལོ་ལ་གངས་སྟོད་འགྲིམས།།",
  "ང་གངས་བུ་ཡུག་འཚུབས་རུང་ཡ་མི་ང་།། བྲག་གཡང་ས་ཆེ་རུང་བག་མི་ཚ།། མི་ང་དག་ང་རང་མི་ཟེར་ཏེ།། ང་ནི་བྱ་རྒྱལ་ཁྱུང་གི་བུ།། སྒོ་ངའི་ནང་ནས་གཤོག་སྒྲོ་རྒྱས།། ཕྲུ་གུའི་ལོ་ལ་ཚང་དུ་ཉལ།། ཐོང་བའི་ལོ་ལ་ཚང་སྒོ་བསྲུངས།། ཁྱུང་ཆེན་དར་མའི་ལོ་ལ་ནམ་འཕངས་བཅད།། ང་གནམ་ཁ་ཞེང་ཆེ་རུང་ཡ་མི་ང་།། ས་ལུང་སྲོལ་དོག་རུང་བག་མི་ཚ།། མི་ང་དག་ང་རང་མི་ཟེར་ཏེ།། ང་ནི་ཉ་ཆེན་ཡོར་མོའི་བུ།། ཨ་མའི་མངལ་ནས་གསེར་མིག་འཁྱིལ།། ཕྲུ་གུའི་ལོ་ལ་ཚང་དུ་ཉལ།། ཐོང་བའི་ལོ་ལ་ཆུ་སྣ་དྲངས།། ཉ་ཆེན་དར་མའི་ལོ་ལ་མཚོ་མཐའ་བསྐོར།། ང་མཚོ་རྦ་རླབས་ཆེ་རུང་ཡ་མི་ང་།། དོལ་ལྕགས་ཀྱུ་མང་རུང་བག་མི་ཚ།། མི་ང་དག་ང་རང་མི་ཟེར་ཏེ།། ང་ནི་བཀའ་བརྒྱུད་བླ་མའི་སྲས།། ཨ་མའི་མངལ་ནས་དད་པ་སྐྱེས།། ཕྲུ་གུའི་ལོ་ལ་ཆོས་སྒོར་ཞུགས།། ཐོང་བའི་ལོ་ལ་སློབ་གཉེར་བྱས།།",
  "སྒོམ་ཆེན་དར་མའི་ལོ་ལ་རི་ཁྲོད་འགྲིམས།། ང་འདྲེ་གདུག་རྩུབ་ཆེ་རུང་ཡ་མི་ང་།། གདོན་ཆོ་འཕྲུལ་མང་རུང་བག་མི་ཚ།། ",
  "སེང་གངས་ལ་འགྱིང་བ་སྦར་མི་འཁྱག། སེང་གི་གངས་ལ་སྦར་འཁྱག་ན།། རྩལ་གསུམ་རྫོགས་པ་དོན་རེ་ཆུང་།། ",
  "ཁྱུང་མཁའ་ལ་འཕུར་བ་ལྷུང་མི་སྲིད།། ཁྱུང་ཆེན་མཁའ་ནས་ལྷུང་སྲིད་ན།། གཤོག་སྒྲོ་རྒྱས་པ་དོན་རེ་ཆུང་།། ",
  "ཉ་ཆབ་ལ་འཕྱོ་བ་འཚུབ་མི་སྲིད།། ཉ་ཆེན་ཆུ་ཡིས་འཚུབ་སྲིད་ན།། ཆུ་ནང་སྐྱེས་པ་དོན་རེ་ཆུང་།། ",
  "ལྕགས་ཀྱི་ཕ་བོང་རྡོས་མི་ཤིགས།། ལྕགས་ཀྱི་ཕ་བོང་རྡོས་ཤིགས་ན།། ཞུན་ཐར་བྱས་པ་དོན་རེ་ཆུང་།། ",
  "ང་མི་ལ་རས་པ་འདྲེས་མི་འཇིགས།། མི་ལ་རས་པ་འདྲེས་འཇིགས་ན།། གནས་ལུགས་རྟོགས་པ་དོན་རེ་ཆུང་།། ",
  "ཁྱེད་འདིར་བྱོན་འདྲེ་གདོན་བགེགས་ཀྱི་ཚོགས།། ད་ལན་ཡོངས་པ་ངོ་མཚར་ཆེ།། མི་རིངས་གློད་ལ་རྒྱུན་དུ་བཞུགས།། བཀའ་མཆིད་གསུང་གླེང་ཞིབ་ཏུ་བགྱི།། རིངས་རུང་དོ་ནུབ་ཅིས་ཀྱང་སྡོད།། འོ་སྐོལ་སྒོ་གསུམ་རྩལ་འགྲན་ཞིང་།། དཀར་ནག་ཆོས་ཀྱི་ཆེ་ཁྱད་ལྟ།། ཁྱེད་བར་ཆད་མི་ཚུགས་མི་ལྡོག་འོང་།། བར་ཆད་མ་ཚུགས་ལོག་གྱུར་ན།། ད་ལན་འོངས་པ་ཁ་རེ་སྐྱེངས།།",
  "",
  "ཞེས་གསུངས་ནས་ཐུགས་དམ་གྱི་ང་རྒྱལ་བཞེངས་ཏེ། ནང་དུ་ཐལ་གྱིས་བྱོན་པས། ཨ་ཙ་ར་རྣམས་འཇིགས་སྐྲག་དངངས་ནས། མིག་རིག་རིག་བྱེད་ཅིང་། ལུས་འདར་བའི་སྟོབས་ཀྱིས་ཕུག་པའི་ནང་ཀུན་ཀྱང་། འདར་ཡེ་མེ་བ་ཞིག་བྱས་ཏེ་རིངས་སྟབས་སུ་གཅིག་ལ་ཀུན་ཐིམ་པའི་མཐར། གཅིག་པོ་ཡང་རླུང་འཚུབ་ཁྱིལ་བ་ཞིག་བྱས་ནས་མེད་པར་སོང་བ་དང་། རྗེ་བཙུན་གྱི་ཐུགས་དགོངས་ལ། བགེགས་ཀྱི་རྒྱལ་པོ་བི་ན་ཡ་ཀས་གླགས་ཚོལ་དུ་འདུག། སྔ་མའི་རླུང་དེ་ཡང་ཁོའི་ཆོ་འཕྲུལ་ཡིན་པར་འདུག་སྟེ། བླ་མའི་ཐུགས་རྗེས་གླགས་མ་རྙེད་དགོངས་པ་དང་། དེ་རྗེས་ཐུགས་དམ་ལ་བོགས་བསམ་གྱིས་མི་ཁྱབ་པ་བྱུང་བ་ཡིན་ནོ།། ",
  "བགེགས་ཀྱི་རྒྱལ་པོ་བི་ན་ཡ་ཀས་རྐྱེན་བྱས་པ། བླ་མ་དྲན་དྲུག་གི་སྐོར་རམ། བྲག་དམར་མཆོང་ལུང་གི་སྐོར་རམ། མི་ལ་ཤིང་འཐུའི་སྐོར་ཞེས་ཀྱང་བྱ་སྟེ། དོན་གཅིག་ལ་མཚན་གསུམ་ལྡན་གྱི་སྐོར་ཚོ་དགེའོ།།།། ",
  "༈ན་མོ་གུ་རུ། རྣལ་འབྱོར་གྱི་དབང་ཕྱུག་རྗེ་བཙུན་མི་ལ་རས་པ་དེ་ཉིད། མཆོང་ལུང་བྲག་ལ་བཞུགས་པ་ལས། བླ་མའི་བཀའ་སྒྲུབ་ཕྱིར་མཐོང་ལ་བརྒྱུད་དེ་ལ་ཕྱི་གངས་ཀྱི་ར་བ་ལ་སྒོམ་དུ་བྱོན་པས་ལ་ཕྱིའི་གནས་སྒོ་གཉའ་ནང་རྩར་མར་ཕྱག་ཕེབས་པ་འི་ཚེ། རྩར་མ་བ་རྣམས་ཆང་ས་ཆེན་པོ་ཞིག་བྱེད་ཅིང་ཡོད་པའི་གྲལ་གཏམ་ལ་ད་ལྟ་མི་ལ་རས་པ་ཞེས་བྱ་བ། འཚོ་བ་དཀའ་ཐུབ་རང་ལ་བརྟེན་ནས་གནས་མི་མེད་ཀྱི་རི་ཁྲོད་རང་ལ་བཞུགས་པའི་ཆོས་པ་རྣམ་དག་རང་ཞིག་ཡོད་པར་འདུག་ཅེས། རྗེ་བཙུན་གྱི་སྙན་པ་བརྗོད་ཅིང་ཡོད་པའི་ཚེ། རྗེ་བཙུན་ཁོང་ཚོའི་སྒོ་དྲུང་དུ་ཕེབས་པས། བུད་མེད་གཞོན་ནུ་མ་བཞིན་དང་རྒྱན་བཟང་པོས་སྤྲས་པ་ཞིག་ཕྱིར་ཐོན་བྱུང་བ་དེ་ལེགས་སེ་འབུམ་ཡིན་ཏེ་མོ་ན་རེ། རྣལ་འབྱོར་པ་ཁྱོད་གང་ནས་ཡིན་ཟེར་བ་ལ། རྗེ་བཙུན་གྱིས་ང་ངེས་མེད་ཀྱི་རི་ལ་སྡོད་པའི་སྒོམ་ཆེན་མི་ལ་རས་པ་ཟེར་བ་ཞིག་ཡིན། ཡོན་བདག་མོ་ཁྱོད་ལ་བཟའ་བཏུང་ཟས་ཀྱི་འབྲེལ་བ་ཞིག་སློང་བས་སྟེར་དགོས་གསུངས་པས། མོ་ན་རེ་འཚོ་བ་དྲངས་པས་ཆོག་ཁྱེད་མི་ལ་རས་པ་ཟེར་བ་དེ་ཡིན་རང་ཡིན་ནམ་ཟེར་བས། རྗེ་བཙུན་གྱིས་དེ་ལ་རྫུན་ཟེར་དོན་མེད་གསུངས་།",
  "",
  "མོ་དགའ་ནས་རྟབ་རྟོབ་ཏུ་ནང་དུ་ཕྱིན་ཏེ་གྲལ་པ་རྣམས་ལ་སྔ་གོང་ཐག་རིང་ན་འདུག་ཟེར་བའི་ཆོས་པ་དགའ་མོ་དེ་ད་ལྟ་རང་རེའི་སྒོ་དྲུང་ན་ཕེབས་གདའོ་བྱས་པས། ཀུན་ཕྱིར་ཐོན་ཏེ་ལ་ལས་ཕྱག་འབུལ། ",
  "ལ་ལས་ལོ་རྒྱུས་ཞིབ་ཏུ་དྲིས་ནས། རྗེ་བཙུན་ཡིན་པར་ངེས་པ་དང་། ནང་དུ་སྤྱན་དྲངས་བསྙེན་བཀུར་ཕུན་སུམ་ཚོགས་པ་ཕུལ་ཏེ། ཀུན་དད་དད་མོས་མོས་སུ་འདུག་པ་ལ། ",
  "གྲལ་འགོ་ན་ཡོན་བདག་ཕྱུག་པོ་གཞོན་ནུ་མ་ཞིག་འདུག་པ་དེ་གཤེན་རྡོར་མོ་ཡིན་ཏེ། ཁོས་རྗེ་བཙུན་ལ་ཞལ་ཏ་ཞིབ་རྒྱས་ཞུས་པའི་མཐར་ད་བླ་མ་གང་དུ་འབྱོན་ཟེར་བ་ལ། ",
  "ང་ལ་ཕྱི་ལ་སྒོམ་དུ་འགྲོ་གསུངས་པས། ཁོ་ན་རེ་དེ་བས་ངེད་ཀྱི་འདྲེ་ལུང་སྐྱོག་མོར་བཞུགས་ནས་ས་གཞི་བྱིན་གྱིས་རློབ་དགོས། ",
  "ཞབས་ཏོག་ཀྱང་འོ་མི་བརྒྱལ་བ་འབུལ་ཟེར་བས། དེ་ན་སྟོན་པ་ཞིག་འདུག་པ་ན་རེ་ཡོན་མཆོད་གཉིས་མཐུན་བྱུང་ལ་ཕྱི་ཀ་འདྲེ་ལུང་སྐྱོག་མོའི་མིང་ཡིན། ",
  "ད་བླ་མ་དེར་བཞུགས་པ་བྱུང་ན་བདག་ཀྱང་ཅི་ལྕོགས་ཀྱི་ཞབས་ཏོག་འབུལ་ཞིང་ཆོས་ཞུ་ཟེར་ཏེ། སྟོན་པ་ཤཱཀྱ་གུ་ན་ཡིན་ནོ།། ",
  "དེ་རྗེས་ཡོན་བདག་དེ་ན་རེ། དེས་ན་ཨ་ལ་ལ་ངེད་ཀྱི་འབྲོག་ས་དགའ་མོ་རང་ཞིག་ཡོད་པ་ལ་འདྲེའི་གནོད་པ་མངོན་སུམ་དུ་འོང་བ་མང་དྲགས་འཇིགས་ནས་འབྲོག་ཚུགས་སུ་ཡེ་མ་འདོད་ད་མྱུར་དུ་ཕེབས་པར་ཞུ་ཟེར་ཚོགས་པ་ཀུན་གྱིས་ཕྱག་ཕུལ་བས། རྗེ་བཙུན་གྱི་ཞལ་ནས་ང་མྱུར་དུ་འགྲོ་སྟེ་ཁྱེད་ཀྱི་འབྲོག་གི་ཕྱིར་འགྲོ་བ་མ་ཡིན། ",
  "ང་ལ་བླ་མའི་བཀའ་ཞིག་ཡོད་པས་དེ་སྒྲུབ་ཏུ་འགྲོ་བ་ཡིན་གསུངས་པས། ཁོང་རྣམས་ན་རེ་ངེད་ལ་དེ་ཀས་ཆོག་ད་འཚོ་ཆས་བཟང་པོ་དང་བཅས་ཏེ་ཞབས་ཏོག་པ་གཏོང་ཟེར་བས། རྗེ་བཙུན་གྱི་ཞལ་ནས་ང་རི་ཁྲོད་དུ་གྲོགས་དང་འཚོ་བ་བཟང་པོ་རང་བསྟེན་པའི་མི་ཞིག་མིན་པས་ཐོག་མར་ང་རང་གཅིག་པུར་འགྲོ། ",
  "ཁྱེད་རྣམས་ཞབས་ཏོག་བྱེད་པ་ངོ་མཚར་ཆེ་བས་རྟིང་སོར་ལྟ་།",
  "",
  "རྗེ་བཙུན་རང་ལ་ཕྱི་གངས་ལ་བྱོན་པས། ལ་རྩེར་ཕེབས་པ་ན་མི་མ་ཡིན་གྱི་ཆོ་འཕྲུལ་དྲག་པོ་བྱུང་། ",
  "ལའི་གཟུག་ཕེབས་འཕྲལ་ནམ་མཁའ་འཚུབ། དྲག་པོའི་འབྲུག་ལྡིར་ཞིང་། གློག་འཁྱུག་པ་དང་། ལུང་པ་ཕན་ཚུན་གྱི་རི་ནུར་ནས། ཕུ་ཆུ་འཁྱིལ་ཏེ་རྦ་རླབས་དྲག་པོ་འཁྲུག་པའི་མཚོ་ཆེན་པོ་ཞིག་ཏུ་གྱུར་པ་ལ། རྗེ་བཙུན་གྱིས་ལྟ་སྟངས་མཛད་ཕྱག་འཁར་བསྣུན་པས། མཚོ་ཞབས་ནས་ཟགས་ཏེ་མེད་པར་སོང་བ་ལ་རྨུ་རྫིང་དུ་གྲགས། ",
  "དེ་ནས་མར་ཅུང་ཟད་བྱོན་པས་མི་མ་ཡིན་རྣམས་ཀྱིས་རི་ཕན་ཚུན་བསྙིལ་བའི་བར་ལ་ཕ་བོང་མང་པོ་རྦ་རླབས་འཁྲུག་ཅིང་བྱུང་བའི་ཚེ་མཁའ་འགྲོས་ལུང་པ་ཕན་ཚུན་གྱི་བར་དུ་རི་སྦྲུལ་ཐུར་དུ་རྒྱུགས་པ་འདྲ་བ་ཞིག་གི་ལམ་ཕུལ་བས། རྦབ་ཞི་བའི་ལམ་དེ་ལ་མཁའ་འགྲོ་སྒང་ལམ་དུ་གྲགས། ",
  "དེ་ནས་མི་མ་ཡིན་སྟོབས་ཆུང་བ་རྣམས་རང་ཞི་ལ་སོང་། ",
  "ཆེ་བ་རྣམས་གླགས་མི་རྙེད་རུང་ད་དུང་གླགས་ཚོལ་བ་ལ་མཁའ་འགྲོ་སྒང་ལམ་རྫོགས་མཚམས་སུ། རྗེ་བཙུན་གྱིས་ལོག་འདྲེན་ཟིལ་གནོན་གྱི་ལྟ་སྟངས་ཤིག་མཛད་པས། ཆོ་འཕྲུལ་ཀུན་ཞི་ནས་བཞུགས་ས་དེར་རྡོ་ལ་ཞབས་རྗེས་ཤིག་བྱུང་། ",
  "དེ་ནས་ཅུང་ཟད་ཅིག་བྱོན་པས། ནམ་མཁའ་དྭངས་ནས་ཐུགས་སྤྲོ་བར་གྱུར་ཏེ་སྒང་ཞིག་ཏུ་བཞུགས་པས། སེམས་ཅན་རྣམས་ལ་བྱམས་པའི་ཏིང་ངེ་འཛིན་འཁྲུངས་པས་ཐུགས་དམ་ལ་བོགས་ཤིན་ཏུ་ཆེ་བར་བྱུང་སྟེ་བཞུགས་ས་དེ་ལ་བྱམས་སྒང་དུ་གྲགས། ",
  "དེ་ནས་ཆུ་བཟང་དུ་བྱོན་ནས་ཆུ་བོ་རྒྱུན་གྱི་རྣལ་འབྱོར་གྱི་ངང་ལ་བཞུགས་པའི་ཚེ། མེ་ཕོ་སྟག་གི་ལོ་སྟོན་ཟླ་ར་བའི་ཚེས་བཅུའི་ནུབ། ",
  "བལ་པོ་འི་བྷ་རོའི་རྣམ་པའི་གདོན་ཆེན་པོ་ཞིག་གིས་གཙོ་བྱས་པའི་མི་མ་ཡིན་གྱི་དམག་ཆུ་བཟང་ལུང་པའི་གནམ་ས་གང་བ་འོངས་ནས། རྗེ་བཙུན་ལ་རི་ཉིལ་བ་དང་། ཐོག་ལ་སོགས་ཏེ་མཚོན་ཆའི་ཆར་དྲག་པོ་འབེབས་པ་དང་། མཚན་ནས་བོས་ཏེ་ཟུངས་ཤིག། ",
  "སོད་ཅིག་ལ་སོགས་ཏེ་མི་སྙན་པའི་སྒྲ་སྒྲོག་ཅིང་། མི་སྡུག་པའི་གཟུགས་དུ་མ་སྟོན་དུ་བྱུང་།",
  "",
  "མི་མ་ཡིན་གྱིས་གླགས་ཚོལ་དུ་འདུག་དགོངས་ནས་རྒྱུ་འབྲས་བདེན་པའི་ཆོས་འདི་མགུར་དུ་གསུངས་སོ།། ",
  "བླ་མ་རྣམས་ལ་ཕྱག་འཚལ་ལོ།། རྗེ་བཀའ་དྲིན་ཅན་ལ་སྐྱབས་སུ་མཆི།། ཡོངས་འཁྲུལ་སྣང་མིག་གི་རྣམ་ཤེས་ལ།། གདོན་གནོད་སྦྱིན་ཕོ་མོའི་ཆོ་འཕྲུལ་བྱུང་།། ",
  "ཨ་ཙ་མ་ཡི་དྭགས་སྙིང་རེ་རྗེ།། མི་ང་ལ་ཁྱེད་དག་མི་གནོད་དེ།། སྔོན་ལས་ངན་བསགས་པའི་འབྲས་བུ་དེས།། ད་ལྟ་རྣམ་སྨིན་གྱི་ལུས་ལ་སྤྱོད།། ",
  "ཡིད་མཁའ་ལ་རྒྱུ་བའི་གཟུགས་ཅན་དེ།། བསམ་ངན་ཉོན་མོངས་ཀྱི་ཀུན་སློང་དང་།། སྦྱོར་བ་ལུས་ངག་གི་གདུག་རྩུབ་ཀྱིས།། གསོད་གཅོད་བརྡེག་འཚོག་བྱེད་དོ་ཟེར།། ",
  "ང་རྟོག་མེད་རྣལ་འབྱོར་རས་པ་འདི།། བློ་ཡ་ང་མེད་པ་ལྟ་བའི་གདེངས།། ",
  "དཔའ་བོ་སེང་གེའི་སྤྱོད་འགྲོས་ཀྱིས།། ལུས་ནི་ལྷ་སྐུའི་རྫོང་ལ་ཞེན།། ",
  "ངག་ནི་སྔགས་ཀྱི་རྫོང་ལ་ཞེན།། ",
  "སེམས་ནི་འོད་གསལ་གྱི་རྫོང་ལ་ཞེན།། ",
  "ཚོགས་དྲུག་རང་གི་ངོ་བོས་སྟོང་།། ",
  "ཁོ་བོ་དེ་ལྟ་བུའི་རྣལ་འབྱོར་ལ།། ཁྱེད་ཡི་དྭགས་ཀྱི་ཐོ་འཚམ་མི་སྟོ་སྟེ།། སྤྱིར་ལས་དགེ་སྡིག་གི་འབྲས་བུ་བདེན་པས་ན།། རྒྱུ་མཐུན་རྣམ་སྨིན་བསགས་བསགས་ནས།། ངན་སོང་དུ་འགྲོ་བ་ཡི་རེ་མུག། ",
  "ཨ་ཙ་མ་ཉོན་མོངས་ཡི་དྭགས་ཀུན།། དོན་གནས་ལུགས་མ་རྟོགས་སྙིང་རེ་རྗེ།། ",
  "དངོས་ངན་མི་ལ་རས་པ་འདི།། ངག་རིག་བྱེད་གླུ་ཡི་ཆོས་བཤད་པ།། ནང་བཅུད་ཀྱིས་བསྡུས་པའི་སེམས་ཅན་རྣམས།། གཉེན་ཕ་མར་མ་གྱུར་གང་ཡང་མེད།། ",
  "དེ་དྲིན་ཅན་ཡིན་པས་སྡུག་པར་ཕངས།། ཁྱོད་དེ་བས་གནོད་སེམས་སླར་ལྡོག་ལ།།",
  "ལས་རྒྱུ་འབྲས་བསམས་ན་ཅིས་མི་ལེགས།། ཆོས་དགེ་བཅུ་སྤྱད་ན་ཅིས་མི་ལེགས།། ཚིག་ལེགས་པར་ཟུངས་ལ་རྟོག་དཔྱོད་ཐོངས།། དོན་གོ་བར་གྱིས་ལ་ཕྱིར་ལ་ཉོན།། ",
  "ཞེས་གསུངས་པས།། འདྲེ་དམག་རྣམས་ན་རེ། ཁྱོད་ཀྱི་ཁ་སྤྱང་གིས་ངེད་མགོ་མི་འཁོར། ཆོ་འཕྲུལ་ཞི་ནས་ཁྱོད་བདེ་བར་བཏང་མི་འོང་ཟེར། ",
  "དམག་མང་དུ་སོང་ཆོ་འཕྲུལ་ཆེར་སོང་བ་ལས། རྗེ་བཙུན་གྱིས་ཐུགས་ལ་དགོངས་པ་ལྟར། འདྲེ་དམག་རྣམས་ལ་ང་བླ་མའི་དྲིན་གྱིས་གནས་ལུགས་རྟོགས་པའི་རྣལ་འབྱོར་པ། བར་ཆད་བདུད་ཀྱི་ཆོ་འཕྲུལ་སེམས་ཀྱི་རྒྱན་ཡིན་པས། ད་དུང་ཆེར་ཐོང་བྱང་ཆུབ་མཆོག་ལ་སྦྱོར་བར་འདུག་གིས་གསུངས་ནས། རྒྱན་དུ་ཆེ་བ་བདུན་གྱི་མགུར་འདི་གསུངས་སོ།། ",
  "རྗེ་སྒྲ་སྒྱུར་མར་པའི་ཞབས་ལ་འདུད།། ང་གནས་ལུགས་རྟོགས་པའི་རྣལ་འབྱོར་པ།། རྒྱན་དུ་ཆེ་བའི་གླུ་ཞིག་ལེན།། ཁྱེད་འདིར་ཚོགས་གནོད་སྦྱིན་ཕོ་མོ་རྣམས།། ཡིད་མ་ཡེངས་རྣ་བའི་དབང་པོ་གཏོད།། ",
  "དབུས་རི་བོ་མཆོག་རབ་མཆོད་རྟེན་ལ།། ལྷོ་བཻ་ཌཱུརྻའི་འོད་གསལ་བ།། འཛམ་གླིང་ནམ་མཁའི་རྒྱན་དུ་ཆེ།། རི་གཉའ་ཤིང་འཛིན་གྱི་གོང་རོལ་ན།། ཉི་ཟླ་ཟུང་གཅིག་འོད་གསལ་བ།། གླིང་བཞི་ཡོངས་ཀྱི་རྒྱན་དུ་ཆེ།། ཀླུ་བྱང་ཆུབ་སེམས་ཀྱི་རྫུ་འཕྲུལ་གྱིས།། ",
  "ནམ་མཁའི་མཐོངས་ནས་ཆར་བབ་པ།། དོག་མོ་ས་ཡི་རྒྱན་དུ་ཆེ།། ཕྱི་རྒྱ་མཚོ་ཆུ་ཡི་རླངས་པ་ལས།། བར་སྣང་ཡོངས་ལ་ལྷོ་སྤྲིན་བྱུང་།། ",
  "ལྷོ་སྤྲིན་བར་སྣང་གི་རྒྱན་དུ་ཆེ།། འབྱུང་བ་དྲོད་གཤེར་གྱི་རྟེན་འབྲེལ་གྱིས།། ",
  "དབྱར་སྤང་རི་ལོགས་ལ་འཇའ་ཚོན་བཀྲ།། འཇའ་ཚོན་སྤང་རིའི་རྒྱན་དུ་ཆེ།།",
  "ནུབ་མ་དྲོས་མཚོ་ལས་ཆབ་བབས་པས།། ལྷོ་འཛམ་བུ་གླིང་གི་རྩི་ཤིང་རྒྱས།། སྐྱེ་འགྲོ་ཡོངས་ཀྱི་རྒྱན་དུ་ཆེ།། ང་རྣལ་འབྱོར་རི་ཁྲོད་འཛིན་པ་ལ།། སེམས་སྟོང་ཉིད་བསྒོམས་པའི་ནུས་མཐུ་ཡིས།། འདྲེ་གནོད་སྦྱིན་ཕོ་མོའི་ཆོ་འཕྲུལ་བྱུང་།། ",
  "ཆོ་འཕྲུལ་རྣལ་འབྱོར་གྱི་རྒྱན་དུ་ཆེ།། ཁྱེད་ལེགས་པར་ཉོན་དང་མི་མ་ཡིན།། མི་ང་ངོ་ཁྱོད་ཀྱིས་ཤེས་སམ་ཅི།། ང་ངོ་ཁྱོད་ཀྱིས་མ་ཤེས་ན།། ང་རྣལ་འབྱོར་མི་ལ་རས་པ་ཡིན།། ",
  "བྱམས་སེམས་ཀྱི་མེ་ཏོག་གཏིང་ནས་འཁྲུངས།། གླུ་སྙན་པའི་དབྱངས་ཀྱིས་བརྡ་སྦྱར་ནས།། ངག་བདེན་པའི་ཚིག་གིས་ཆོས་བཤད་དེ།། ཕན་པའི་སེམས་ཀྱིས་གྲོས་ཤིག་འདེབས།། ",
  "ཁྱོད་བྱང་ཆུབ་མཆོག་ཏུ་སེམས་བསྐྱེད་ནས། འགྲོ་བ་གཞན་དོན་མ་བྱུང་ཡང་།། མི་དགེ་བཅུ་པོ་སྤངས་ནས་ནི།། རང་ཞི་བདེ་ཐར་པ་ཅིས་མི་སྒྲུབ།། ",
  "མི་ང་ཟེར་ཉན་ན་དོན་ཆེན་འགྲུབ།། འཕྲལ་དམ་ཆོས་བྱས་ན་ཡུན་དུ་བདེ།། ",
  "ཞེས་གསུངས་པས། མི་མ་ཡིན་དེ་རྣམས་ཕལ་ཆེར་རྗེ་བཙུན་ལ་དད་ཅིང་གུས་པར་གྱུར་ནས། ཆོ་འཕྲུལ་ཞི་བར་བྱས་ཏེ། རྣལ་འབྱོར་པ་ངོ་མཚར་ཆེ། ཡིན་ལུགས་ཀྱི་བརྡ་མ་བཀྲོལ་ཞིང་རྟགས་མ་མཐོང་ན་ངེད་རྣམས་ཀྱིས་ཀྱང་མི་རྟོགས་པར་འདུག། ",
  "ད་ཁྱོད་ལ་ངེད་ཀྱིས་བར་ཆད་མི་ཚུགས་འདུག་གིས། སྔར་ལས་འབྲས་ཀྱི་ཆོས་གསུངས་པ་བཀའ་དྲིན་ཆེ་ནའང་ངེད་ངན་པའི་བག་ཆགས་འཐུག་པ་དང་བློ་གྲོས་ཆུང་བས་ཡིད་ལ་མ་།",
  "ད་ཚིག་ཉུང་ལ་དོན་ཆེ་བ། གོ་སླ་ལ་ཁྱེར་བདེ་བའི་ཆོས་ཤིག་ཞུ་ཟེར་བ་ལ། རྗེ་བཙུན་གྱིས་ཡིན་པ་བདུན་གྱི་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། བྱང་སེམས་འབྱོངས་པར་བྱིན་གྱིས་རློབས།། ",
  "དོན་བདེན་པའི་ཚིག་དང་མ་འབྲེལ་ན།། གླུ་གྲེ་འགྱུར་སྙན་ཡང་པི་ཝང་ཡིན།། ",
  "ཆོས་མཐུན་དཔེ་ཡིས་མ་མཚོན་པའི།། ཚིག་སྡེབ་སྦྱོར་མཁས་ཀྱང་སྒྲ་སྙན་ཡིན།། ",
  "ཆོས་ལག་ལེན་རྒྱུད་ལ་མི་འགེལ་ན།། ངས་ཤེས་སོ་ཟེར་ཡང་མགོ་བསྐོར་ཡིན།། ",
  "དོན་སྙན་བརྒྱུད་ཀྱི་གདམས་པ་མ་བསྒོམས་ན།། གནས་རི་ཁྲོད་བཟུང་ཡང་རང་སྡུག་ཡིན།། ",
  "ཕན་ངེས་པའི་དམ་ཆོས་མི་བྱེད་ན།། འཕྲལ་སོ་ནམ་རེམ་ཡང་སྡུག་ལས་ཡིན།། ",
  "ལས་རྒྱུ་འབྲས་ཞིབ་ཏུ་མི་བརྩི་ན།། ཚིག་ཁ་ད་ཆེ་ཡང་སྨོན་པ་ཡིན། ",
  "ཚིག་དོན་ལག་ཏུ་མི་ལེན་ན།། འཕྲལ་བཤད་ལོ་བྱས་ཀྱང་ཁྲམ་པ་ཡིན།། ",
  "ལས་མི་དགེ་སྤངས་ན་ངང་གིས་འགྲིབ།། ལས་དགེ་བ་བསྒྲུབས་ན་ཤུགས་ལ་འགྲུབ།། ",
  "འགག་གཅིག་ལ་དྲིལ་ཞིང་ཉམས་སུ་ལོངས།། ",
  "ཚིག་མང་པོའི་བཤད་པས་ཕན་པ་ཆུང་།། དོན་དེ་བཞིན་ཉམས་སུ་ལེན་འཚལ་ལོ།། ",
  "ཞེས་གསུངས་པས། ཆོས་ཞུ་བ་དེ་རྣམས་རྗེ་བཙུན་ལ་དད་ཅིང་གུས་པར་གྱུར་ནས། ཕྱག་དང་བསྐོར་བ་ལན་དུ་མ་བྱས་ནས། ཀུན་རང་གནས་སུ་སོང་རུང་གཙོ་བོ་དེ་བྷ་རོ་འགའི་འཁོར་དང་བཅས་པ་སླར་ཡང་སྔར་ལྟར་ཆོ་འཕྲུལ་སྟོན་དུ་བྱུང་བ་ལས། རྗེ་བཙུན་གྱིས་ཡང་རྒྱུ་འབྲས་ཀྱི་ཆོས་འདི་མགུར་དུ་གསུངས་སོ།། ",
  "དྲིན་ཅན་མར་པའི་ཞབས་ལ་འདུད། ཁྱོད་ད་དུང་ཉོན་དང་མི་མ་ཡིན།། ",
  "ལུས་མཁའ་ལ་རྒྱུ་བ་ཐོགས་པ་མེད།། བསམ་ངན་བག་ཆགས་རྒྱུད་ལ་འཐས།།",
  "",
  "ཉོན་མོངས་ཀྱི་མཆེ་བས་གཞན་ལ་རྔམས།། ",
  "གཞན་སྡུག་གི་སྡིག་པས་རང་ཉིད་མནར།། ",
  "རྒྱུ་འབྲས་ཀྱི་བདེན་པ་སྟོར་ས་མེད།། ",
  "རྣམ་སྨིན་གྱི་ནུས་པས་གཏོང་མི་སྲིད།། ",
  "ཁྱོད་རང་གིས་རང་ཉིད་མནར་སྡང་བྱེད།། ",
  "ཨ་ཙ་མ་ཡི་དྭགས་ཀྱི་འཁྲུལ་པ་ལ།། ཡི་རེ་མུག་ལས་ངན་གྱི་ནུས་པ་ལ།། འདི་འདྲ་རང་བསམས་ན་སྙིང་རླུང་ལྡང་།། ",
  "ཁྱོད་སྔོན་ཡང་ལས་ངན་བསགས་བསགས་པས།། ད་དུང་ལས་ངན་གསོག་སྙིང་འདོད།། ",
  "གསོད་གཅོད་ཀྱི་སྡིག་པས་ཟིན་པ་ཡི།། ཟས་སུ་ཤ་དང་ཁྲག་ལ་དགའ།། ལས་སུ་འགྲོ་བའི་སྲོག་གཅོད་པ། རིགས་དྲུག་གི་ནང་ནས་ཡི་དྭགས་ལུས།། སྡིག་ལས་སྤྱད་པས་ངན་འགྲོར་ལྟུང་།། ",
  "ཨ་རེ་ཕངས་ཆོས་ལ་སྣང་བ་བསྒྱུར།། ",
  "རེ་དོགས་མེད་བདེ་བ་མྱུར་དུ་འགྲུབ།། ",
  "ཅེས་བྱས་པས། ཁོང་རྣམས་ན་རེ། ཁྱོད་ངེད་ཚོ་ལ་ཆོས་བཤད་མཁས་སུ་འདུག་པས་གོ་འདུག། ",
  "གོ་བ་ལྟར་ཁྱོད་རང་གི་ཉམས་སུ་བླངས་པའི་གདེངས་ཅི་ཡོད་ཟེར་དུ་བྱུང་བ་ལ། རྗེ་བཙུན་གྱིས་གདེངས་ཚད་ལྡན་པ་འི་མགུར་འདི་གསུངས་སོ།། ",
  "མཚན་ལྡན་མར་པའི་ཞབས་ལ་འདུད།། ང་དོན་དམ་རྟོགས་པའི་རྣལ་འབྱོར་པ།། གཞི་སྐྱེ་མེད་ངང་ལ་གདེངས་བཅས་ནས། ལམ་འགག་མེད་ཀྱི་རྩལ་ཁ་རིམ་གྱིས་རྫོགས།། ",
  "ཐབས་སྙིང་རྗེ་ཆེན་པོས་བརྡ་སྦྱར་ནས།། དོན་ཆོས་ཉིད་ཀྱི་ཀློང་ནས་དབྱངས་ཤིག་ལེན།། ",
  "ཁྱེད་ལས་ངན་སྒྲིབ་གཡོགས་འཐུག་པོ་ཡིས།། ངེས་དོན་གྱི་གནས་ལུགས་མི་གོ་སྟེ།།",
  "དྲང་དོན་གྱི་ཆོས་ཤིག་ད་དུང་འཆད།། ",
  "སྔོན་ཐམས་ཅད་མཁྱེན་པ་སངས་རྒྱས་ཀྱིས།། བཀའ་དྲི་མ་མེད་པའི་མདོ་རྒྱུད་ལས།། ལས་རྒྱུ་འབྲས་ཀྱི་ཆོས་ལ་ནན་ཏན་གསུངས།། ",
  "དེ་འགྲོ་བ་ཀུན་གྱི་གཉེན་གཅིག་པོ།། དོན་མི་བསླུ་ངེས་པའི་བདེན་ཚིག་ཡིན།། ",
  "རྗེ་བྱམས་པའི་གསུང་ལ་ཁྱོད་ཀྱང་ཉོན།། ང་ཉམས་རྒྱུད་ལ་སྦྱངས་པའི་རྣལ་འབྱོར་འདི།། ཕྱི་འཁྲུལ་སྣང་གི་བགེགས་ལ་ཕར་བལྟས་པ་ས།། སེམས་སྐྱེ་མེད་ཀྱི་ཆོ་འཕྲུལ་ཡིན་པར་གོ།། ",
  "ནང་རིག་པའི་སེམས་ལ་ཚུར་བལྟས་པ་ས།། རྩ་བྲལ་གྱི་སེམས་ཉིད་ཡེ་ནས་སྟོང་།། དེ་བླ་མ་བརྒྱུད་པའི་བྱིན་རླབས་དང་།། རང་གཅིག་པུར་བསྒོམས་པའི་ཡོན་ཏན་གྱིས།། ",
  "རྗེ་ནཱ་རོ་ཆེན་པོའི་བརྒྱུད་པས་རྟོགས།། དོན་མ་ནོར་རྒྱལ་བའི་དགོངས་པ་བསྒོམས།། ཐབས་ཟབ་མོ་རྒྱུད་སྡེའི་དགོངས་པ་རྣམས།། བླ་མ་རྗེ་ཡིས་གནད་བཀྲོལ་ཏེ།། ལམ་བསྐྱེད་རྫོགས་བརྟན་པར་བསྒོམས་པའི་མཐུས།། ",
  "ནང་རྩ་གནས་རྟེན་འབྲེལ་ཤེས་པའི་ཕྱིར།། ཕྱི་འཁྲུལ་སྣང་གི་བགེགས་ལ་ང་མི་འཇིགས།། ངེད་བྲམ་ཟེ་ཆེན་པོའི་བརྒྱུད་པ་ལ།། དཔལ་ནམ་མཁའ་ལྟ་བུའི་རྣལ་འབྱོར་མང་།། ",
  "ཡིད་གཉུག་མའི་དོན་ལ་སྦྱང་སྦྱངས་ནས།། འཁྲུལ་སྣང་གི་དྲན་པ་དབྱིངས་སུ་ཡལ།། གནོད་བྱ་དང་གནོད་བྱེད་ངས་མ་མཐོང་།། ཆོས་སྡེ་སྣོད་ཀྱི་གསུང་རབ་ཞལ་ཕྱེ་ཡང་།། དོན་འདི་ལས་མེད་པར་བློ་ཐག་ཆོད།། ",
  "ཅེས་གསུངས་པས། བྷ་རོ་འཁོར་བཅས་རང་རང་གི་ཐོད་རྣམས་ཕུད་ནས་ཕྱག་དང་བསྐོར་བ་མང་དུ་བྱས་ནས། ཟླ་བ་གཅིག་གི་འཚོ་བ་འབུལ་ཟེར་འཇའ་ཡལ་བ་བཞིན་སོང་བ་ལས། ནང་པར་ནམ་ལངས་ཉི་མ་ཤར་བ་དང་། མདང་གི་བྷ་རོ་དེ་རྣམས། བྷ་རི་མ་རྒྱན་བཟང་པོ་བཏགས་པའི་འཁོར་དུ་མས་བསྐོར་ནས་བྱུང་སྟེ། རྗེ་བཙུན་ལ་རྒུན་ཆང་ལ་སོགས་པ་འི་ཆང་སྣ་མང་པོ་ས་རིན་པོ་ཆེའི་སྣོད་དུ་མ་བཀང་། འབྲས་ཆན་དང་ཤ་ལ་སོགས་ཏེ་ཟས་སྣ་མང་པོས་འཁར་གཞོང་བཟང་པོ་རྣམས་བཀང་ནས་འདྲེན་ཅིང་ད་ཕྱིན་ཆད་བཀའི་འབངས་བགྱིད་ཅིང་ཅི་གསུང་གི་བཀའ་བསྒྲུབ་པར་བགྱིའོ་ཟེར། ཕྱག་དང་བསྐོར་བ་མང་དུ་བྱས་ཏེ་མི་སྣང་བར་གྱུར་པ་དེ་ལ་ནི་རྒྱལ་པོ་ཐང་འགྲེམ་ཞེས་ཀྱང་བྱ་།",
  "",
  "ལྷ་ཆེན་པོ་ཚོགས་ཀྱི་བདག་པོ་ཡིན་ནོ།། ",
  "དེས་རྗེ་བཙུན་ལ་ཡང་ཐུགས་དམ་བོགས་ཆེ་བ་དང་སྐུ་ཁམས་བདེ་བའི་ངང་ནས་ཟླ་བ་གཅིག་གི་བར་དུ་བཀྲེས་སྣང་ཡེ་མེད་པར་གྱུར་ཏོ།། ",
  "དེ་ནས་རྗེ་བཙུན་ལ་ཕྱི་ཆུ་བཟང་གི་གནས་ཐུགས་ཁོངས་སུ་ཆུད་ནས། ལ་ཕྱི་གནས་མཐིལ་གཟིགས་སུ་བྱོན་པའི་ལམ་འོམ་བུའི་ཐང་ཆེན་པོ་ཞིག་གི་དབུས་ན་བྲག་སྐྱིབས་དང་བཅས་པའི་ཕ་བོང་ཆེན་པོ་ཞིག་འདུག་པ་དེར་རེ་ཞིག་བཞུགས་པའི་ཚེ། མཁའ་འགྲོ་མང་པོས་ཕྱག་བཙལ་འདོད་ཡོན་སྣ་ཚོགས་ཀྱི་མཆོད་པ་ཕུལ་བསྐོར་བ་བྱས་པས། རྡོ་ལ་མཁའ་འགྲོའི་ཞབས་རྗེས་གཉིས་བྱུང་བ་དང་། འཇའ་ཡལ་བ་བཞིན་སོང་ངོ།། ",
  "དེ་ནས་ཅུང་ཟད་བྱོན་པ་དང་མི་མ་ཡིན་གྱིས་ཆོ་འཕྲུལ་འབྱོན་ལམ་ཐམས་ཅད་དུ་མོ་མཚན་ཆེན་པོ་དུ་མ་བསྟན་བྱུང་བས། རྗེ་བཙུན་གྱིས་ཀྱང་ལྟ་སྟངས་ཀྱི་ངང་ནས་གསང་རྡོར་ལས་སུ་རུང་བར་མཛད་ནས་བྱོན་པས། མཚན་མ་དགུ་འདས་པའི་མཚམས་སུ་གནས་ཀྱི་བཅུད་འདུས་པའི་རྡོ་བ་ཞིག་ལ་གསང་གནས་རྡོར་ཞིང་ལྟ་སྟངས་མཛད་པས་ཆོ་འཕྲུལ་ཀུན་ཞི་བའི་ས་ལ། ལ་དགུ་ལུང་དགུར་གྲགས། ",
  "དེ་ནས་གནས་མཐིལ་དུ་ཕེབས་སུ་ཆ་བའི་ཚེ། ཡང་སྔར་གྱི་བྷ་རོ་དེས་བསུ་བ་བྱས་མཆོད་པ་ཕུལ་ཆོས་ཁྲི་བརྩིགས་ནས་ཆོས་ཞུས་པས། རྗེ་བཙུན་གྱིས་ཀྱང་རྒྱུ་འབྲས་ཀྱི་ཆོས་མང་པོ་གསུངས་པའི་མཐར་ཆོས་ཁྲིའི་མདུན་ན་ཕ་བོང་ཆེན་པོ་ཞིག་འདུག་པ་དེ་ལ་ཐིམ་སོང་ངོ།། ",
  "དེ་ནས་རྗེ་བཙུན་གནས་མཐིལ་དུ་བྱོན་པས་ཐུགས་ཤིན་ཏུ་དགྱེས་ཏེ་ཟླ་བ་གཅིག་ཙམ་བཞུགས་ནས་གཉའ་ནང་རྩར་མར་ཕེབས་ཏེ་ཡོན་བདག་རྣམས་ལ། འདྲེ་ལུང་སྐྱོག་མོ་རང་དུ་འདུག་སྟེ། ངས་འདྲེ་རྣམས་ཐུལ་ནས་ད་སྒྲུབ་གནས་སུ་སོང་ཡོད། ",
  "ང་ཡང་གདོད་ཀྱི་ཕྱིན་ཏེ་སྒོམ་པ་ཡིན་གསུངས་པས། ཁོང་རྣམས་མཆོག་ཏུ་དད་པར་གྱུར་ཏོ།། ",
  "ལ་ཕྱི་ལ་བྱོན་པ་ཆུ་བཟང་གི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱིས་དང་པོར་ལ་ཕྱི་གངས་གཟིགས་སུ་བྱོན་པས་ལྷ་འདྲེ་གདུག་པ་ཅན་རྣམས་བཏུལ་ཞེས་པ་འི་སྙན་པ་ལ་བརྟེན་ནས། གཉའ་ནང་པ་ཀུན་གྱི་ཕྱག་མཆོད་ཀྱི་གནས་སུ་གྱུར་ཅིང་། ཁྱད་པར་ཇོ་མོ་འུར་མོས་ཆོས་ཞུས། ",
  "དེའི་ཚེ་དམ་པ་རྒྱགས་ཕུ་བ་སྐུ་ན་ཕྲ་མོ་རང་དུ་ཡོད་པ་ལ་བདག་གི་བུ་འདི་ཡང་ཆེར་སོང་བ་དང་།",
  "རྗེ་བཙུན་གྱི་ཕྱག་ཕྱིར་འབུལ་ཟེར་ཤིན་ཏུ་དད་པར་གྱུར་པའི་ས་ནས། རྩར་མ་བ་རྣམས་ཀྱིས་སྤྱན་དྲངས་ཏེ་གཤེན་རྡོར་མོས་ཞབས་ཏོག་འབུལ་བའི་ཚེ། རྗེ་བཙུན་གྲོང་གསེབ་ཏུ་བཞུགས་པ་དང་། འཁོར་བའི་བྱ་བ་རྣམས་གཟིགས་པས་ཤིན་ཏུ་ཐུགས་འབྱུང་བའི་རྣམ་པ་མཛད། ",
  "ལ་ཕྱི་གངས་ལ་འགྲོ་གསུངས་པས། རྩར་མ་བ་རྣམས་ཀྱིས་རྗེ་བཙུན་ལ་སེམས་ཅན་གྱི་དོན་ལས་ནི་མེད། ངེད་རྣམས་ཀྱི་དོན་ལ་ད་ལོ་དགུན་འདིར་བཞུགས་ཁྲིད་རེ་གསུང་བར་ཞུ། འདྲེ་ཐུལ་རྟིང་ནམ་བྱོན་རུང་ཆོག་པས་ནང་པར་སོས་ངེད་རྣམས་ཀྱང་ཕྱག་ཕྱི་བྱས་འགྲོ་ཟེར་བ་དང་། ",
  "ཁྱད་པར་སྟོན་པ་ཤཱཀྱ་གུ་ན་དང་། གཤེན་རྡོར་མོས་ནམ་ཟླ་དགུན་དུ་སོང་བ་དང་གངས་ལ་འོ་བརྒྱལ་འོང་ལུགས་སོགས་བཤོལ་འདེབས་ཀྱི་ཞུ་བ་ཅི་ཕུལ་རུང་མ་གསན་པར། སྤྱིར་ང་ནཱ་རོ་པཎ་ཆེན་གྱི་བུ་བརྒྱུད་གངས་ཀྱི་ང་རོས་མི་འཇིགས། མར་པའི་བཀའ་ཡང་འདུ་འཛི་དང་གཡེང་བ་སྤོངས་ལ་གནས་མི་མེད་ཀྱི་དབེན་པ་བསྟེན་གསུངས་པ་ཡིན། ཁྱད་པར་ང་གྲོང་ཡུལ་དུ་གཞི་ཕབ་སྡོད་པ་འཆི་བས་འཚེར་གསུང་",
  "འབྱོན་པར་ཐག་ཆོད་པ་དང་། རྩར་མ་བ་རྣམས་ཀྱིས་མྱུར་བར་རྗེ་བཙུན་གྱི་འཚོ་ཆས་འབུལ་བ་དང་ཁོ་རང་འགའ་དགུན་ཆོས་ཞུར་འོང་བའི་ཆད་མདོ་བྱས་ཏེ། སྟོན་པ་ཤཱཀྱ་གུ་ན་དང་གཤེན་རྡོར་མོ་སོགས་བན་སྐྱེས་དྲུག་གིས་གཤེགས་སྐྱེམས་ཁྱེར་ཏེ་ལ་ཐོག་བར་འགྲོ་གྱིས་ལ། ལ་བབས་ནས་ཀྱང་རྨུ་རྫིང་བར་ཕྱིན། ",
  "དེ་ནས་རྗེ་བཙུན་གྱིས་སྐུ་ཆས་ཕྱེ་བྲེ་དོ་འབྲས་བྲེ་གང་ཤ་གཟུག་གཅིག། མར་ཞོགས་གཅིག་རྣམས་ཡོད་པ་བསྣམས་ཏེ་བདུད་འདུལ་ཕུག་མོ་ཆེར་བྱོན་ནས་བཞུགས། ",
  "ཁོང་རྣམས་ཀྱིས་ཕར་ལོག་ཕྱིན་པས་ལ་ཐོག་ཏུ་གནམ་འཁྲིགས་བུ་ཡུག་འཚུབས་ནས་ལམ་ཕྱེད་པ་ཡང་དཀའ་མོ་རང་བྱུང་། པུས་གོང་མན་ཁ་ཚུབ་དང་འཐབ་ཅིང་འོངས་པས་ཡུལ་དུ་མི་ཉལ་ཙམ་ལ་སླེབ། ",
  "དེའི་ནུབ་མོ་ནས་བཟུང་སྟེ་ཁ་བ་ཉིན་མཚན་བཅོ་བརྒྱད་བབས་པས། དེར་ཟླ་བ་དྲུག་ཏུ་བྲིན་གཉའ་ནང་གི་འགྲུལ་ཆད་པས། སློབ་འབངས་རྣམས་ཀྱིས་རྗེ་བཙུན་གྲོངས་པར་ཐག་བཅད་དེ། ཐུགས་དགོངས་རྫོགས་ཐབས་ཀྱི་ཚོགས་མཆོད་ཕུལ། ",
  "ཕྱིས་ས་གའི་ཟླ་བར་སོང་བ་དང་ཡང་སྔར་གྱི་བུ་སློབ་རྣམས་ཀྱིས་གངས་སྟ་གྲིས་གཤགས་ནས། རྗེ་བཙུན་གྱི་གདུང་གདན་འདྲེན་དུ་ཕྱིན་།",
  "",
  "གནས་སུ་སླེབ་ཏུ་ཆ་བའི་ཚེ་སྟེགས་ཤིག་ཏུ་ངལ་བསོ་ཞིང་བསྡད་པས། ཕ་བོང་ཞིག་གི་ཁར་གསའ་ཆེན་པོ་ཞིག་འཛེགས་ནས་བྱ་མྱང་བྱས་ཏེ། ཡུན་རིང་པོ་ཞིག་བལྟས་ནས་སོང་སྐད། ",
  "དེར་ཁོང་རྣམས་ཀྱིས་གསའ་མ་གིས་རྗེ་བཙུན་གྱི་པུར་ཟོས་ཡོད་པ་ན་བཟའི་དུམ་བུ་འདྲ་བའམ། དབུ་སྐྲ་འདྲ་བ་ཡོད་དམ་གཞན་མི་རྙེད་ཅེས་གླེང་ཞིང་ཤིན་ཏུ་མ་དགའ་ནས་ངུ་རུང་ཕྱིན་པས་གསའ་བབས་པའི་ཤུལ་ན་ཕར་ལ་མིའི་རྐང་རྗེས་ཤིག་འདུག། ",
  "དེ་ནས་འཕྲང་རིང་ཞིག་ལ་གཟིག་དང་སྟག་ཏུ་རྫུས་ནས་སོང་བའི་འཕྲང་ལམ་དེ་ལ་སྟག་འཕྲང་གཟིག་འཕྲང་དུ་གྲགས་སོ།། ",
  "དེར་ཁོང་རྣམས་ཀྱང་དོགས་པ་སྐྱེས་ཏེ་ལྷ་འདྲེ་ཡིན་ནམ་སྙམ་ནས་ཐེ་ཚོམ་ཟ་ཞིང་འོངས་པས་བདུད་འདུལ་ཕུག་མོ་ཆེར་སླེབ་ཏུ་ཉེ་བའི་ཚེ། རྗེ་བཙུན་གྱིས་མགུར་བཞེས་པ་ཐོས་པས་འོ་ན་ཁྱི་ར་བས་རྒྱགས་ཕུལ་བའམ། ",
  "གཅན་གཟན་གྱིས་བསད་པའི་ཐེད་འདྲ་རྙེད་ནས་མ་གྲོངས་པ་སྲིད་དམ་སྙམ་ནས་ཕྱིན་པས། ",
  "བླ་མའི་ཞལ་ནས་གླེན་པ་ཀུན་ད་ཕྱི་དེ་ཙ་ན་འོང་གི་འདུག་པ་ལ། ད་དུང་མི་སླེབ་པ་ཅི་ཡིན། ཟན་དང་ཚོད་མ་ཡང་གྲང་འགྲོ་བར་འདུག་ད་ཕུག་ཏུ་མྱུར་དུ་ཤོག་གསུངས་པས། ",
  "དེར་ཁོང་རྣམས་དགའ་ཆེས་ནས་ངུ་བྲོ་སྟེ། ཀུན་རྗེ་བཙུན་གྱི་ཕྱག་ཞབས་ཀུན་ནས་རུབ་རུབ་འདུས་ཏེ་ངུས་པས། རྗེ་བཙུན་གྱི་ཞལ་ནས། ད་དེ་སྐད་མ་བྱེད་པར་ཟ་མ་ཟོ་གསུངས་པས། ",
  "ཁོང་རྣམས་ཀྱིས་ཀྱང་གདོད་ཀྱིས་ཕྱག་བཙལ་སྙུན་དྲིས་ནས་བརྟགས་པས་སྔར་གྱི་ཆས་རྣམས་ཕྱེ་བྲེ་གང་ལས་མ་ཟད་པའི་སྟེང་ནས་འབྲས་ལ་ཤ་བཏབ་པའི་ཚོད་མ་བྱས་འདུག་པ་ལ། སྟོན་པ་ཤཱཀྱ་གུ་ནས་ངེད་རྣམས་ཀྱི་ཟ་མ་ཚུན་མཛད་གདའ་བ། བདག་རྣམས་འོང་བ་རྗེ་བཙུན་གྱིས་ཐུགས་མཁྱེན་གྱིས་གཟིགས་པ་ལགས་སམ་ཞུས་པས། ",
  "རྗེ་བཙུན་གྱི་ཞལ་ནས་ངས་ཕ་བོང་གི་སྟེང་ནས་བལྟས་པ་ས། ཁྱེད་རྣམས་ངལ་བསོ་ཞིང་འདུག་པ་མཐོང་གསུང་། ",
  "ཡང་སྟོན་པ་ཤཱཀྱ་གུ་ནས་བདག་ཅག་རྣམས་ཀྱིས་ནི་ཕ་བོང་གི་སྟེང་ན་གསའ་གཅིག་ལས་རྗེ་བཙུན་མ་མཐོང་། དེ་དུས་རྗེ་བཙུན་གང་ན་བཞུགས་ཞུས་པས། ",
  "རྗེ་བཙུན་གྱི་ཞལ་ནས་གསའ་དེ་ཀ་ང་ཡིན་།",
  "རླུང་སེམས་ལ་དབང་ཐོབ་པའི་རྣལ་འབྱོར་པ་འབྱུང་བ་བཞིའི་སྐྱེ་མཆེད་ཟིལ་གྱིས་ནོན་པས། ལུས་འདོད་དགུར་སྒྱུར་བའི་རྫུ་འཕྲུལ་སྟོན་ནུས་པ་ཡིན། ད་ལན་ངས་ཀྱང་ཁྱེད་རྣམས་སྐལ་ལྡན་དུ་འདུག་པས་བཀོད་པ་ལུས་ཀྱི་རྫུ་འཕྲུལ་བསྟན་པ་ཡིན། ང་དེ་ལྟར་བྱེད་པའི་གཏམ་མི་ལ་མ་ལབ་གསུངས། ",
  "ཡང་གཤེན་རྡོར་མོས་ཞུས་པ། རྗེ་བཙུན་ན་ནིང་ལས་ཀྱང་སྐུ་མདངས་ཤིན་ཏུ་བཟང་བར་གདའ་བ། ལམ་སྒོ་གཉིས་ནི་ཁ་བས་ཆོད་དེ་མིའི་ཞབས་ཏོག་ནི་མེད། ལྷ་འདྲེས་ཞབས་ཏོག་བགྱིས་སམ། རི་དྭགས་ཀྱི་ཐེད་རོ་འདྲ་རྙེད་པ་ལགས་སམ་ཇི་ལྟར་ལགས་ཞུས་པས། ",
  "རྗེ་བཙུན་གྱི་ཞལ་ནས་ང་ཕལ་ཆེར་ཏིང་ངེ་འཛིན་ལ་འབྱམས་ནས་ཟས་ཟ་མ་དགོས། དུས་བཟང་གི་ཚེ་མཁའ་འགྲོ་རྣམས་ཀྱིས་ཚོགས་ཀྱི་འཁོར་ལོའི་སྐལ་པ་རེ་ཡང་བསྐྱལ། རེས་ཕྱེ་ཐུར་མགོ་རེ་ཙམ་འགམས། ཁྱད་པར་ཁ་སང་རཏའི་ཟླ་བའི་སྨད་ལ་ཁྱེད་བུ་སློབ་རྣམས་ཀྱིས་ངའི་མཐའ་བསྐོར་ནས་བཟའ་བཏུང་མང་པོ་དྲངས་པའི་ཉམས་ཤིག་ཤར་བ་ནས། ཞག་མང་པོའི་བར་དུ་ཟ་མ་ཟ་སྙིང་ཡེ་མི་འདོད་པ་ཞིག་བྱུང་བ། དེ་དུས་ཁྱེད་རྣམས་ཀྱིས་ཅི་བྱས་པ་ཡིན་གསུངས། ",
  "དེར་ཁོང་རྣམས་ཀྱིས་དུས་བརྩིས་པས་ཐུགས་དགོངས་རྫོགས་ཐབས་ཀྱི་མཆོད་པ་ཕུལ་བ་དང་དུས་མཚུངས་འདུག་ཚུལ་ཞིབ་རྒྱས་ཕུལ་བས། རྗེ་བཙུན་གྱི་ཞལ་ནས་འཇིག་རྟེན་པ་རྣམས་ཀྱིས་དགེ་རྩ་བགྱིས་པ་བར་དོར་ཕན་པར་འདུག་སྟེ། ",
  "དེ་བས་ཀྱང་ད་ལྟ་བར་དོ་གཅོད་པ་སྟོབས་ཆེ་གསུངས། དེ་ནས་ཁོང་རྣམས་ཀྱི་རྗེ་བཙུན་གཉའ་ནང་དུ་གདན་འདྲེན་པ་འི་ཞུ་བ་ནན་ཅན་ཕུལ་བས། རྗེ་བཙུན་གྱི་ཞལ་ནས་ང་འདི་ཀ་རང་ཉམས་དགའ་ཞིང་ཏིང་ངེ་འཛིན་འཕེལ་བར་འདུག་པས་མི་འགྲོ་ཁྱེད་རང་རྣམས་སོང་གསུངས་པས། ",
  "ཁོང་རྣམས་ཀྱིས་ད་ལན་རྗེ་བཙུན་ཕར་མི་འབྱོན་ན་བདག་རྣམས་ལ་གཉའ་ནང་པ་ཀུན་གྱིས་ཁྱེད་ཀྱིས་རྗེ་བཙུན་གྲོངས་སུ་བཅུག་པ་ཡིན་ཟེར་གཏམ་ངན་དང་ཁ་ཆག་ཆེན་པོ་རང་འོང་། ཁྱད་པར་ཇོ་མོ་འུར་མོས་ངའི་རྗེ་བཙུན་ཁྱེར་ལ་ཤོག་ཟེར་བའི་ཕྲིན་ངན་ཡང་ཡང་བསྐུར་བྱུང་བས། བླ་མ་མི་གཤེགས་ན་ངེད་རྣམས་ཀྱང་འདིར་འཆི་བ་བསྒུག་ཅིང་སྡོད་ཞུས་།",
  "",
  "རྗེ་བཙུན་གྱིས་ཁོང་རྣམས་ཀྱི་ནན་མ་ཐེག་པར་འབྱོན་པར་ཞལ་གྱིས་བཞེས་ཏེ། རྗེ་བཙུན་ལ་དགུན་མཁའ་འགྲོས་མི་ལ་རས་པ་ཁྱོད་ལ་མི་དགོས་རུང་། མ་འོངས་སློབ་བརྒྱུད་ལ་དགོས་པས་གངས་གཤོག་ཐབས་འདི་ལྟར་གྱིས་ཟེར་མཁའ་འགྲོས་བསླབས་པ་ལྟར་བྱས་པའི་དཀྱར་དེ་ཁྱེར་ཁོང་རྣམས་བྱུང་བའི་ནང་པར་ཚུར་བྱོན་པས། ལ་ཐོག་ནས་གཤེན་རྡོར་མོས་སྔོན་ལ་ཕྱིན་རྩར་མ་བ་སོགས་ཉ་མ་རྣམས་ལ། རྗེ་བཙུན་སྐུ་མ་ནོངས་པར་འབྱོན་ཞིང་ཡོད་བྱ་བའི་གཏམ་སྙན་བསྒྲགས། རྗེ་བཙུན་དཔོན་སློབ་ཀྱིས་ཀྱང་ཕ་བོང་དཀར་ལེབ་ཏུ་གྲོ་བཏབ་པའི་སར། གཏམ་སྙན་ཐོས་པའི་ཉ་མ་ཕོ་མོ་རྒན་བྱིས་མེད་པ་ཀུན་རྗེ་བཙུན་གྱི་གདོང་བསུ་སྟེ་ཞལ་བལྟ་རུ་བྱུང་བ་ཀུན་གྱིས་རྗེ་བཙུན་གྱི་སྐུ་ལ་འཆང་ཞིང་ངུས་ཏེ་སྨྲེ་སྔགས་ཀྱི་སྒོ་ནས་སྙུན་དྲི་ཞུས། ",
  "ཕྱག་དང་སྐོར་བ་བྱས། དེའི་ཚེ་རྗེ་བཙུན་ལ་ཕྱག་འཁར་སྦའི་བེར་མ་ལྕག་གཅིག་ཡོད་པ་དེས་ཨོཾ་ཚུགས་མཛད། ",
  "གངས་གཤོག་པའི་དཀྱར་དེ་ཞབས་ལ་གསོལ་ཏེ། ཕ་བོང་དཀར་ལེབ་ཀྱི་སྟེང་ནས་དེར་ཚོགས་པའི་ཉ་མ་རྣམས་ལ་སྙུན་དྲི་རྨེད་ཀྱི་ལན་དུ་མགུར་འདི་གསུངས་སོ།། ",
  "དཔལ་དེ་རིང་བཀྲ་ཤིས་ཁྲི་གདུགས་ལ།། ཁྱེད་ཕྱག་མཇལ་གྱི་ཡོན་བདག་ཕོ་མོ་དང་།། ང་རྣལ་འབྱོར་མི་ལ་རས་པ་གཉིས།། འོ་སྐོལ་མ་ཤི་ཕྲད་པ་གློ་བ་དགའ།། ང་མི་རྒན་གླུ་ཡི་དཀོར་མཛོད་ཡིན།། ",
  "སྙུན་དྲི་རྨེད་ཀྱི་ལན་དེ་གླུ་ཡིས་འཇལ།། སྙན་ལྷན་ནེ་གསན་ལ་ཐུགས་གཏད་འཚལ།། ཡོངས་སྟག་གི་ལོ་ཡི་ལོ་གཞུག་ལ།། ཡོས་བུའི་ལོ་ཡི་ལོ་མགོ་ལ།། ཝ་རྒྱལ་ཟླ་བའི་ཉ་དྲུག་ལ།། ང་འཁོར་བའི་ཆོས་ལ་ཡིད་བྱུང་ནས།། འབྲོག་ལ་ཕྱི་གངས་ཀྱི་ར་བ་དེར།། མི་ངས་ཀྱང་དབེན་པ་སྙོག་ཏུ་ཕྱིན།། ",
  "ཁོང་གནམ་ས་གཉིས་པོ་གྲོས་བྱས་ཏེ།། སྐྱི་སེར་རླུང་གི་བང་ཆེན་བཏང་།། འབྱུང་བ་ཆུ་ཀླུང་གཡོས་གཡོས་ནས།། ལྷོ་སྤྲིན་སྨུག་པོ་འདུན་མར་བསྡུས།། ཉི་ཟླ་ཟུང་གཅིག་བཙོན་དུ་བཟུང་།། རྒྱུ་སྐར་ཉེར་བརྒྱད་བསྟར་ལ་བརྒྱུས། ཁྲིམས་ཀྱིས་གཟའ་བརྒྱད་ལྕགས་སུ་བཅུག། དགུ་ཚིགས་སྐྱ་མོ་བརྟོད་ལ་མནན།། སྐར་ཕྲན་ཡོངས་ལ་བུད་ཀྱིས་བཏབ།། བུད་ཀྱི་མདངས་གཡོགས་ཐ་མ་ལ།། ཁ་བ་ཉིན་དགུ་མཚན་དགུ་བབས།། ཆེ་ལ་ཉིན་མཚན་བཅོ་བརྒྱད་བབས།།",
  "འབབ་ཆེ་སྟེ་ཆེ་བ་བལ་འདབ་ཙམ།། འདབ་ཆགས་བྱ་ལྟར་ལྡིང་ཞིང་བབས།། ཆུང་སྟེ་ཆུང་བ་འཕང་ལོ་ཙམ།། བུང་བ་ལྟ་བུར་འཁོར་ཞིང་བབས།། ཡང་ཆུང་སྲན་མ་ཡུངས་འབྲུ་ཙམ།། ཁུ་འཕང་བཞིན་དུ་འདྲིལ་ཞིང་བབས།། ལར་ཁ་བ་ཆེ་ཆུང་ཚད་ལས་འདས།། མཐོ་གངས་དཀར་གྱི་རྩེ་མོ་དགུང་ལ་རེག། ",
  "དམའ་རྩི་ཤིང་ནགས་ཚལ་གཉའ་ཤིང་མནན།། རི་ནག་པོ་རྣམས་ལ་སྐུ་དཀར་གསོལ།། མཚོ་རྦ་རླབས་ཅན་ལ་དར་ཆགས་བཏབ།། གཙང་ཆབ་སྔོན་མོ་སྦུབས་སུ་བཅུག། ས་མཐོ་དམན་མེད་པར་ཐང་དུ་མཉམ།། འབབ་དེ་ལྟར་ཆེ་བའི་རང་བཞིན་གྱིས།། སྤྱིར་མགོ་ནག་མི་ལ་བཟང་བཙོན་གལ།། རྐང་བཞིའི་ཕྱུགས་ལ་མུ་གེ་བྱུང་།། ",
  "སྒོས་རི་དྭགས་དམན་མའི་འཚོ་བ་བཅད།། སྟེང་འདབ་ཆགས་བྱ་ལ་རྒྱགས་ཆད་བྱུང་།། ",
  "འོག་བྲ་བ་བྱི་བ་གཏེར་དུ་སྦས།། གཅན་གཟན་རྣམས་ལ་ཁ་ཆིངས་བྱུང་།། ",
  "དེ་འདྲའི་སྐྱི་འདོང་བསྐལ་པ་ལ།། ང་མི་ལ་རས་པའི་སྒོས་སྐལ་དུ།། སྟེང་ནས་འབབ་པའི་བུ་ཡུག་དང་།། དགུན་ལོ་གསར་སྒང་གི་ལྷགས་པ་དང་།། ང་རྣལ་འབྱོར་མི་ལའི་རས་གོས་གསུམ།། མཐོ་གངས་དཀར་གྱི་ལྟོངས་སུ་འཁྲུག་པ་ཤོར།། ",
  "ཁ་བ་བབས་རྒྱལ་ཆབ་ཏུ་ཞུ།། རླུང་འར་འུར་ཆེ་ཡང་རང་སར་ཞི།། རས་གོས་མེ་ལྟར་འབར་གྱིན་གདའ།། གྱད་དཔེ་བཞག་གི་ཤི་སྲོག་དེ་རུ་བསྣོལ།། མཚོན་རྩེ་རྒྱལ་གྱི་རལ་ཁ་དེ་རུ་སྤྲད།། དཔའ་ལ་དོར་གྱི་འཁྲུག་པ་དེར་རྒྱལ་བས།། སྤྱིར་ཆོས་པ་ཡོངས་ལ་ཚད་ཅིག་བཞག། སྒོས་སྒོམ་ཆེན་ཡོངས་ལ་ཚད་དོ་བོར།། ཡང་སྒོས་གཏུམ་མོ་རས་རྐྱང་གི་ཆེ་བ་སྟོན།།",
  "",
  "ནད་འདུ་བ་རྣམ་བཞི་སྲང་ལ་གཞལ།། ཕྱིས་ནང་འཁྲུག་མེད་པར་གཏན་ཁྲིགས་བགྱིས།། རླུང་ཚ་གྲང་གཉིས་ཀ་བཅུད་ལ་བོར།། ཕྱིས་ཅི་ཟེར་ཉན་པར་ཁ་ཡིས་བླངས།། སྐྱི་འདོང་ཁ་བའི་གདོང་སྲི་མནན།། ཕྱིས་གཡོ་འགུལ་མེད་པར་རྩིགས་ལ་ཕབ།། སྲིད་དམག་དཔུང་བགྱིད་ཀྱང་མ་འཚལ་བར།། དུས་ད་རེས་ཀྱི་འཁྲུག་པ་རྣལ་འབྱོར་རྒྱལ།། ",
  "ང་མོས་གུས་ཀྱི་ཚ་བོ་སྟག་སླག་ཅན།། སྔར་ཝ་སླག་གྱོན་ནས་འབྲོས་མ་མྱོང་།། ",
  "ང་ཕ་ལ་བུ་སྐྱེས་གྱད་ཀྱི་རིགས།། སྡང་དགྲ་ལ་རུ་ཟུར་འཆོར་མ་མྱོང་།། ",
  "ང་གཅན་གཟན་རྒྱལ་པོ་སེང་གེའི་རིགས།། གནས་གངས་ཁོངས་མིན་པར་སྡོད་མ་མྱོང་།། ",
  "ཤོ་མས་ཀྱང་བྲེ་མོ་བགྱིས་པ་ལགས།། ང་མི་རྒན་གྱི་ཁ་ལ་གཏད་ཡོད་ན།། ཕྱིས་སྒྲུབ་རྒྱུད་ཀྱི་བསྟན་པ་དར་ཏེ་མཆི།། གྲུབ་ཐོབ་འགའ་རེ་བྱོན་ཏེ་མཆི།། རྣལ་འབྱོར་མི་ལ་རས་པ་ང་།། རྒྱལ་ཁམས་ཡོངས་ལ་གྲགས་ཏེ་མཆི།། ཁྱོད་བུ་སློབ་རྣམས་བསམ་ཞིང་དད་དེ་མཆི།། གཏམ་སྙན་ཞིག་ཕྱི་ནས་བརྗོད་དེ་མཆི།། ང་རྣལ་འབྱོར་གཡར་ཁམས་བདེ་བར་བྱུང་།། ཁྱེད་ཡོན་བདག་རྣམས་སྐུ་ཁམས་བདེ་ལགས་སམ།། ",
  "ཞེས་གསུངས་པའི་ཚེ།། ཉ་མ་རྣམས་དགའ་དྲགས་ཉམས་འུར་ཏེ་བྲོ་འཁྲབས་པས། རྗེ་བཙུན་ཡང་ཐུགས་ཉམས་འུར་བ་ལྟར་མཛད་ནས་ཞབས་བྲོ་མཛད་པས། ཕ་བོང་འདམ་བརྫིས་པ་བཞིན་དུ་ནུར་ནས་ཕ་བོང་གི་སྟེང་ཐམས་ཅད་ཞབས་རྗེས་དང་ཕྱག་འཁར་གྱི་རྗེས་ཀྱིས་གང་། རྐེད་པ་ནུར་བའི་བང་རིམ་ལོག་གེ་བ་བྱུང་བ་དེ་།",
  "",
  "སྔར་ཕ་བོང་དཀར་ལེབ་ཟེར་བ་ལ་ཕྱིས་དཀྱར་རྗེས་པ་ར་གྲགས་སོ།། ",
  "དེ་ནས་ཉ་མ་རྣམས་ཀྱིས་གཉའ་ནང་རྩར་མར་སྤྱན་དྲངས་ནས་གཏང་རག་གི་བསྙེན་བཀུར་འབུལ་བའི་གྲལ་དུ་ལེགས་སེ་འབུམ་གྱིས་ད་ལན་རྗེ་བཙུན་སྐུ་མ་ནོངས་པར་ཕེབས་པ་འདི་ཅི་གང་ལས་ཀྱང་དགའ་བ་ཞིག་བྱུང་། ",
  "སྐུ་མདངས་ནི་སྔར་བས་ཀྱང་བཟང་བར་འདུག། ཐུགས་དམ་བཟང་པོ་ནི་ཡེ་འཁྲུངས་ཡིན། ",
  "ཞབས་ཏོག་མཁའ་འགྲོ་རྣམས་ཀྱིས་བགྱིས་ལགས་སམ་ཞེས་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་བླ་མའི་ཞབས་ལ་སྤྱི་བོས་འདུད།། བྱིན་རླབས་ཀྱི་དངོས་གྲུབ་མཁའ་འགྲོས་བྱིན།། དམ་ཚིག་གི་བདུད་རྩི་ཕན་པ་ཆེ།། དད་པའི་མཆོད་པས་དབང་པོ་སོས།། ",
  "བུ་སློབ་ཀྱི་ཚོགས་གསོག་བཟང་ནས་བྱུང་།། ལྟ་བའི་སེམས་ལ་སྟོང་ཉིད་ཤར།། བལྟ་རྒྱུའི་ངོ་བོ་རྡུལ་ཙམ་མེད།། བལྟ་བྱ་ལྟ་བྱེད་སྟོར་ནས་ཐལ།། ལྟ་བའི་རྟོགས་ཚུལ་བཟང་ནས་བྱུང་།། ",
  "སྒོམ་པ་འོད་གསལ་ཆུ་བོའི་རྒྱུན།། བསྒོམ་རྒྱུའི་ཐུན་མཚམས་གཟུང་རྒྱུ་མེད།། བསྒོམ་བྱ་སྒོམ་བྱེད་སྟོར་ནས་ཐལ།། སྒོམ་པའི་སྙིང་རུས་བཟང་ནས་བྱུང་།། ",
  "སྤྱོད་པའི་བྱ་བྱེད་འོད་གསལ་དང་།། རྟེན་འབྲེལ་སྟོང་པར་ཐག་ཆོད་པས།། སྤྱད་བྱ་སྤྱོད་བྱེད་སྟོར་ནས་ཐལ།། སྤྱོད་པའི་བྱེད་ཚུལ་བཟང་ནས་བྱུང་།། ",
  "ཕྱོགས་ཆའི་རྟོག་པ་དབྱིངས་སུ་ཡལ།། ངོ་ལྐོག་ཆོས་བརྒྱད་རེ་དོགས་མེད།། བསྲུང་བྱ་སྲུང་བྱེད་སྟོར་ནས་ཐལ།། དམ་ཚིག་བསྲུང་ཚུལ་བཟང་ནས་བྱུང་།།",
  "",
  "རང་སེམས་ཆོས་སྐུར་ཐག་ཆོད་ཅིང་།། རང་གཞན་དོན་གཉིས་གྲུབ་པའི་ཕྱིར།། ",
  "བསྒྲུབ་བྱ་སྒྲུབ་བྱེད་སྟོར་ནས་ཐལ།། འབྲས་བུ་གྲུབ་ཚུལ་བཟང་ནས་བྱུང་།། ",
  "མི་རྒན་ང་ཡི་སྐྱིད་གླུ་འདི།། དད་ཅན་ཉ་མའི་ཞུས་ལན་ཡིན།། ",
  "སྒྲུབ་པའི་སྐུ་མཚམས་ཁ་བས་བསྡམས།། འཚོ་བའི་ཞབས་ཏོག་མཁའ་འགྲོས་བགྱིས།། གཡའ་གངས་ཀྱི་འབབ་ཆུ་བཏུང་བའི་མཆོག། ",
  "སུས་སྒྲུབ་མེད་པར་དཔལ་ལས་གྲུབ།། ལས་བྱ་དགོས་མེད་པར་སོ་ནམ་ཚར།། འཕྲལ་གསོག་འཇོག་མེད་པར་བང་མཛོད་གང་།། སེམས་ལ་བལྟས་པ་ས་ཐམས་ཅད་མཐོང་།། ",
  "དམན་སར་བསྡད་པས་རྒྱལ་ས་ཟིན།། མདུན་མ་ཡང་རྩེ་བླ་མའི་དྲིན།། བུ་སློབ་ཡོན་བདག་འཁོར་བཅས་རྣམས།། དད་པས་ཞབས་ཏོག་བྱེད་པ་ཡི།། དྲིན་ལན་ཆོས་ཀྱིས་འཇལ་བ་ཡིན།། ཐུགས་དགྱེས་པར་མཛོད་ཅིག་འདིར་བྱོན་རྣམས།། ཞེས་གསུངས་པས། ",
  "སྟོན་པ་ཤཱཀྱ་གུ་ནས་ཕྱག་ཕུལ་ཏེ། ད་ལན་གྱི་ཁ་བ་ཆེན་པོ་དེ་འདྲ་བས་རྗེ་བཙུན་སྐུ་མ་ནོངས་པར་བྱོན་པ་དང་། ངེད་སློབ་འབངས་རྣམས་ལའང་ཤི་ཆད་མེད་པར། དཔོན་སློབ་ཞལ་འཛོམ་པ་འདི་ཤིན་ཏུ་དགའ་ཚོར་ཆེ་བ་ཞིག་བྱུང་ཞིང་། དེ་རིང་གི་སྐབས་སུ་ངེད་རྣམས་ལ་དྲིན་ལན་དུ་ཆོས་ཀྱི་སྐྱེས་ཁ་གནང་གསུང་བ་བཀའ་དྲིན་ཆེ་བས། སྐུ་སྐྱེས་ལ་ད་ལོ་དགུན་རྗེ་བཙུན་རང་གི་ཐུགས་ཉམས་སུ་འཁྲུངས་པའི་ཆོས་ཤིག་གནང་བར་ཞུ་ཞུས་པས། རྗེ་བཙུན་གྱིས་སྟོན་པ་ཤཱཀྱ་གུ་ནའི་ཞུས་ལན་ཉ་མ་རྣམས་ལ་བྱོན་སྐྱེས་སུ་ཐུགས་ཉམས་གནད་ཀྱི་མདོ་དྲུག་འདི་མགུར་དུ་གསུངས་སོ།། ",
  "རྗེ་གསུམ་ལྡན་བླ་མའི་ཞབས་ལ་འདུད།། ངས་དབེན་པ་བསྟེན་པའི་སྒོམ་ཉམས་རྣམས།།",
  "དགུང་དོ་ནུབ་བཀྲ་ཤིས་གྲལ་གོང་འདིར།། ཁྱེད་སྟོན་པ་ཤཱཀྱ་གུ་ནས་དབུ་མཛད་པ་འི།། གདན་གང་འཛོམ་པའི་བུ་སློབ་རྣམས།། སྨོན་ལམ་དག་པས་མཚམས་སྦྱར་ནས།། ཡོན་བདག་རྡོར་མོ་བཟའ་ཚོ་དང་།། དམ་ཚིག་ཆོས་ཀྱིས་འབྲེལ་བ་ཡི།། ཁྱེད་བུ་སློབ་རྣམས་ཀྱི་ཞུ་ཕུལ་ལ།། ཕ་བྱོན་སྐྱེས་ཆོས་ཤིག་གནང་འཚལ་སྐད།། དོན་དེ་ལ་མཆིད་ལན་འདི་སྐད་དོ།། ",
  "ང་འཁོར་བའི་ཆོས་ལ་ཡིད་འབྱུང་སྟེ།། སྐྱོ་ནས་ལ་ཕྱི་གངས་ལ་ཕྱིན།། དབེན་གནས་བདུད་འདུལ་ཕུག་པ་དེར།། རྣལ་འབྱོར་མི་ལ་རས་པ་ངས།། ཟླ་དྲུག་བསྒོམས་པའི་ཉམས་ཤར་བ།། གནད་ཀྱི་མདོ་དྲུག་གླུ་རུ་ལེན།། ཕྱི་ཡི་ཡུལ་དྲུག་དཔེར་བཞག་ནས།། ནང་གི་སྐྱོན་དྲུག་གཏན་ལ་འབེབས།། མི་ཐར་འཆིང་བའི་སྒྲོག་དྲུག་ལ།། ཐབས་ཀྱིས་གྲོལ་བའི་ལམ་དྲུག་མཐོང་།། ཀློང་དྲུག་གདེངས་སུ་གྱུར་པ་ལས།། ཉམས་ལ་བདེ་བ་རྣམ་དྲུག་ཤར།། གླུ་དེ་རྗེས་བསྐྱར་ནས་མ་བླངས་ན།། དོན་དེ་ཐུགས་སུ་མི་འབྱོན་པས།། ཚིག་བརྡ་ཡིས་འགྲོལ་ན་འདི་སྐད་ཡིན།། ",
  "ཡོངས་ཐོགས་བརྡུགས་ཡོད་ན་ནམ་མཁའ་མིན།། གྲངས་ཀྱིས་ལང་ན་སྐར་ཕྲན་མིན།། གཡོ་འགུལ་ཡོད་ན་རི་བོ་མིན།། ཕྲི་བསྣན་ཡོད་ན་རྒྱ་མཚོ་མིན།། ཟམ་པས་སླེབ་ན་ཆུ་བོ་མིན།། བཟུང་དུ་ཡོད་ན་འཇའ་ཚོན་མིན།། དེ་ནི་ཕྱི་ཡི་དཔེ་དྲུག་ཡིན།། ",
  "ཡོངས་གཟའ་གཏད་ཡོད་ན་ལྟ་བ་མིན།། བྱིང་རྒོད་ཡོད་ན་སྒོམ་པ་མིན།། བླང་དོར་ཡོད་ན་སྤྱོད་པ་མིན།། རྣམ་རྟོག་ཡོད་ན་རྣལ་འབྱོར་མིན།། ཤར་ནུབ་ཡོད་ན་ཡེ་ཤེས་མིན།།",
  "སྐྱེ་འཆི་ཡོད་ན་སངས་རྒྱས་མིན།། དེ་ནི་ནང་གི་སྐྱོན་དྲུག་ལགས།། ཡོངས་ཞེ་སྡང་ཆེ་ན་དམྱལ་བའི་སྒྲོག། སེར་སྣ་ཆེ་ན་ཡི་དྭགས་སྒྲོག། གཏི་མུག་ཆེ་ན་བྱོལ་སོང་སྒྲོག། འདོད་ཆགས་ཆེ་ན་མི་ཡི་སྒྲོག། ཕྲག་དོག་ཆེ་ན་ལྷ་མིན་སྒྲོག། ང་རྒྱལ་ཆེ་ན་ལྷ་ཡི་སྒྲོག། འདི་མི་ཐར་འཆིང་བའི་སྒྲོག་དྲུག་ལགས།། ",
  "ཡོངས་དད་པ་ཆེ་ན་ཐར་པའི་ལམ།། མཁས་བཙུན་བསྟེན་ན་ཐར་པའི་ལམ།། དམ་ཚིག་གཙང་ན་ཐར་པའི་ལམ།། རི་ཁྲོད་འགྲིམ་ན་ཐར་པའི་ལམ།། གཅིག་པུར་སྡོད་ན་ཐར་པའི་ལམ།། སྒྲུབ་པ་བྱེད་ན་ཐར་པའི་ལམ།། འདི་ཐབས་ཀྱིས་འགྲོལ་བ་འི་ལམ་དྲུག་ལགས།། ",
  "ཡོངས་ལྷན་ཅིག་སྐྱེས་པ་གཉུག་མའི་ཀློང་།། ཕྱི་ནང་མེད་པ་རིག་པའི་ཀློང་།། གསལ་འགྲིབ་མེད་པ་ཡེ་ཤེས་ཀློང་།། ཁྱབ་གདལ་ཆེན་པོ་ཆོས་ཀྱི་ཀློང་།། འཕོ་འགྱུར་མེད་པ་ཐིག་ལེའི་ཀློང་།།",
  "རྒྱུན་ཆད་མེད་པ་ཉམས་ཀྱི་ཀློང་།། དེ་དག་གདེངས་ཅན་ཀློང་དྲུག་ལགས།། ཡོངས་ལུས་ལ་གཏུམ་མོ་འབར་བས་བདེ།། རླུང་རོ་རྐྱང་དྷཱུ་ཏཱིར་ཆུད་པས་བདེ།། ",
  "སྟོད་བྱང་ཆུབ་སེམས་ཀྱི་རྒྱུན་འབབ་བདེ།། སྨད་དྭངས་མའི་ཐིག་ལེས་ཁྱབ་པས་བདེ།། བར་དཀར་དམར་ཐུག་འཕྲད་བརྩེ་བས་བདེ།། ལུས་ཟག་མེད་བདེ་བས་ཚིམ་པས་བདེ།། དེ་རྣལ་འབྱོར་ཉམས་ཀྱི་བདེ་དྲུག་ལགས།། ",
  "ད་གནད་ཀྱི་མདོ་དྲུག་དོན་གྱི་གླུ།། ཟླ་དྲུག་བསྒོམས་པའི་ཉམས་དབྱངས་འདི།། ཁྱོད་བུ་སློབ་འཚོགས་པའི་དགའ་སྟོན་མཛོད།། ",
  "ལར་མི་དགའ་བ་འཚོགས་པ་ད་རེས་ཙམ།། ཆང་བདུད་རྩིར་འཐུང་བ་ཀུན་ཀྱང་མཉེས།། མི་རྒན་གླུ་རྒན་ལེན་པ་དེ།། ཁྱོད་བུ་སློབ་རྣམས་ཀྱི་ངོ་མ་ཆོགས།། ད་རེས་ཀྱི་ཆོས་སྐྱེས་དེ་ལ་མཛོད།། ",
  "ཐུགས་དགྱེས་པར་བཀྲ་ཤིས་ཆོས་ལ་འབུངས།། ལས་དག་པའི་སྨོན་ལམ་འགྲུབ་པར་ཤོག། ",
  "ཅེས་གསུངས་པས། གཤེན་རྡོར་མོས་རྗེ་བཙུན་རིན་པོ་ཆེ་དུས་གསུམ་སངས་རྒྱས་ལྟ་བུ་དང་མཇལ་རུང་ཞབས་ཏོག་བྱེད་པ་དང་། ཕྱག་ཕྱི་ལ་འབྲངས་ནས་ཆོས་བྱེད་པ་དག་ལྟ་སྨོས་ཏེ། མོས་པ་ཙམ་ཡང་མི་བྱེད་པ་འདི་རྣམས་བྱོལ་སོང་བས་ཀྱང་གླེན་པ་འདུག་ཞུས་པས། ",
  "རྗེ་བཙུན་གྱི་ཞལ་ནས། ང་ལ་དག་མོས་པ་མ་བྱས་ཀྱང་རུང་སྟེ། མི་ལུས་རིན་པོ་ཆེ་སངས་རྒྱས་ཀྱི་བསྟན་པ་དར་དུས་ཐོབ་ནས་ཆོས་མི་བྱེད་པ་རྣམས་ཤིན་ཏུ་གླེན་པ་ཡིན་གསུང་ནས་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། ཁྱོད་གསོན་དང་ཡོན་བདག་དད་པ་ཅན།། དམ་ཆོས་ཐང་མར་བདལ་བ་ལ།། སྡིག་པ་བབ་ཅོལ་དུ་བྱེད་པ་ཤིན་ཏུ་གླེན།། དཀའ་ཡང་ཐོབ་པའི་དལ་འབྱོར་ལུས་པོ་འདི།། མི་ཚེ་སྟོང་ཟད་ལ་སྐྱེལ་བ་ཤིན་ཏུ་གླེན།།",
  "གྲོང་ཁྱེར་གྱང་ར་ཞིག་པའི་དུར་ཁྲོད་དུ།། དུས་རྟག་ཏུ་སྡོད་པ་ཤིན་ཏུ་གླེན།། བཟའ་མི་ཚོང་འདུས་མགྲོན་པོ་ལྟ་བུ་ལ།། ངན་ཤགས་འཐབ་མོ་བྱེད་པ་ཤིན་ཏུ་གླེན།། ཚིག་སྙན་གྲགས་སྒྱུ་མའི་རང་སྒྲ་ལ།། ཞེ་ངན་གལ་དུ་འཛིན་པ་ཤིན་ཏུ་གླེན།། སྡང་དགྲ་མེ་ཏོག་བཞིན་དུ་ཡལ་རྒྱུ་ལ།། འཐབ་མོས་རང་སྲོག་སྐྱེལ་བ་ཤིན་ཏུ་གླེན།། གཉེན་ཚན་བློ་བྲིད་རྫུན་གྱི་ཟོལ་ཁང་ལ།། ཤི་ཚེ་མྱ་ངན་བྱེད་པ་ཤིན་ཏུ་གླེན།། ནོར་རྫས་ཟིལ་པ་ལྟ་བུའི་གཡར་པོ་ལ།། སེར་སྣའི་མདུད་པས་འཆིང་བ་ཤིན་ཏུ་གླེན།། ཕུང་པོ་མི་གཙང་རྫས་ཀྱིས་རྐྱལ་པ་ལ།། བཟང་འདོད་བྱི་དོར་བྱེད་པ་ཤིན་ཏུ་གླེན།། གདམས་ངག་བདུད་རྩིའི་ཟས་མཆོག་འདི།། ཟས་ནོར་དོན་དུ་འཚོང་བ་ཤིན་ཏུ་གླེན།། གླེན་པ་མང་པོ་ཚོགས་པ་ལ།། སྤྱང་ན་ལྷ་ཆོས་རང་མགོ་ཐོན།། ཕོ་གྲུང་ན་རྣལ་འབྱོར་ང་བཞིན་མཛོད།། ཅེས་གསུངས་པས། ",
  "དེར་ཚོགས་པའི་ཉ་མ་རྣམས་ཀྱིས་ཐུགས་རྗེས་ཟུངས། བདག་རྣམས་ཀྱང་རྗེ་བཙུན་ལྟ་བུའི་སྤྱང་པོ་གྲུང་པོ་རང་མ་བྱུང་རུང་། གླེན་པའི་ཟླ་ལ་མ་ལུས་ཙམ་ཞིག་ཨེ་འོང་ལྟ་བ་ལགས་པ་ས། རྗེ་བཙུན་ཡུལ་ཕྱོགས་འདིར་ཐུགས་ཕབ་ནས། ངེད་གསོན་པོ་རྣམས་ལ་ཆོས་གསུང་ཞིང་བླ་མཆོད། གཤིན་པོ་རྣམས་ཀྱི་ཡར་འདྲེན་ལ་རྒྱུན་དུ་བཞུགས་པར་ཞུ་ཞུས་པས། ",
  "རྗེ་བཙུན་གྱི་ཞལ་ནས་ང་ལ་ཕྱི་གངས་ལ་སྒོམ་དགོས་པ་བླ་མའི་བཀའ་ལུང་ཡོད་པས་ཐོག་རེ་ཙམ་སྡོད། གཞི་བཟུང་ནས་ཁྱེད་ཡོན་བདག་གི་ངོ་འཛིན་པ་འི་མི་ཆོས་ངས་མི་ཤེས། ཁྱེད་རྣམས་ཀྱང་ང་ལ་མི་བརྙས་ཁྱེར་བ་ལས་མི་འོང་གསུང་མགུར་འདི་གསུངས་སོ།། ",
  "རྗེ་ལྷོ་བྲག་མར་པའི་ཞབས་ལ་འདུད།།",
  "ཁྱེད་འདིར་ཚོགས་ཀྱི་ཡོན་བདག་ཕོ་མོ་རྣམས།། ང་རྣལ་འབྱོར་མི་ལ་རས་པ་ལ།། འགྱུར་མེད་ཀྱི་དད་པ་གཏིང་ནས་གྱིས།། ཁ་ཞེ་མེད་པའི་གསོལ་བ་ཐོབ།། གཞི་གཅིག་ཏུ་རྒྱུན་དུ་བསྡད་གྱུར་ན།། འཕྲལ་མཉམ་དུ་འགྲོགས་པ་ས་སྣང་བ་སུན།། མིག་འདྲིས་ཆེ་ན་གཤིས་ཀྱིས་བརྙས།། འགྲོགས་ཡུན་རིང་ན་རེ་འཁང་མང་།། གཤིས་ངན་འཐབ་མོས་དམ་ཚིག་དཀྲུག། གྲོགས་ངན་གྱིས་དགེ་སྦྱོར་བཟང་པོ་སྤུར།། གཙོ་འདུན་གྱི་ཁ་གཟུས་ལས་ངན་གསོག། ཡིན་མིན་ཁ་རྟོགས་དགྲ་བོ་འཁོར།། ཕྱོགས་ཆའི་གཡོ་སྒྱུ་སྡིག་པ་ཆེ།། དད་ཟས་ཁ་ལན་བསམ་ངན་འཁྲུག། གཤིན་ཟས་ཀྱི་རོ་དམ་ཐེག་ཐབས་མེད།། ཁྱེད་མི་ནག་གི་བླ་མཆོད་ཤིན་ཏུ་ལོད།། འགྲོགས་ཀྱིན་བརྙས་ན་ཡི་མུག་ལྡང་།། ཚང་མང་གི་དཔོན་པོ་འཆི་ཁར་སྡུག། དེ་བས་རི་ཁྲོད་ཀྱི་རྣལ་འབྱོར་པ།། གྲོང་ཡུལ་དུ་ལུས་ན་འགྱོང་རེ་ཆེ།། ང་ཕྱོགས་མེད་ཀྱི་རི་ཁྲོད་འགྲིམ་དུ་འགྲོ།། ཁྱེད་དད་ལྡན་རྣམས་ཚོགས་གསོག་ངོ་མཚར་ཆེ། འདིར་ཚོགས་ཀྱི་ཡོན་བདག་ཕོ་མོ་རྣམས།། བླ་མཆོད་གྱིས་ཟེར་བག་ཆགས་བཟང་།། སྨོན་ལམ་གྱི་འབྲེལ་པ་ས་ཡང་ཡང་མཇལ།། ཞེས་གསུངས་པས། ",
  "ཉ་མ་རྣམས་ངེད་དག་རྣ་བ་མི་སུན་ཏེ། རྗེ་བཙུན་ཐུགས་སུན་དགོངས་པ་ཡིན་པ་།",
  "ད་ཞུ་བ་ནན་གྱིས་ཕུལ་རུང་གསན་དགོངས་བྱུང་དོགས་མེད། བདག་ཅག་རྣམས་ལ་གཟིགས་ནས་ལ་ཕྱི་ལ་ཡང་ཡང་མྱུར་དུ་འབྱོན་པར་ཞུ།། ",
  "ཞེས་ཞུས་ནས། འབུལ་བ་མང་པོ་ཕུལ་བ་རྣམས་མ་བཞེས་པ་ལས་དེར་ཚོགས་པའི་བུ་སློབ་ཀུན་མཆོག་ཏུ་ངོ་མཚར་དུ་གྱུར་ནས། དགའ་མགུ་ཡི་རངས་ཤིང་རྗེ་བཙུན་ལ་མི་ཕྱེད་པའི་དད་པ་ཐོབ་པར་གྱུར་ཏོ།། ",
  "གངས་མགུར་གྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལ། གཉའ་ནང་རྩར་མའི་ཉ་མ་སོགས་གཉའ་ནང་པ་རྣམས་ཀྱིས་བཞུགས་པའི་གསོལ་བ་ཅི་བཏབ་རུང་མ་གསན་པར། བླ་མའི་བཀའ་བསྒྲུབ་ཕྱིར་སྐྱིད་གྲོང་གི་རི་བོ་དཔལ་འབར་ལ་སྒོམ་དུ་བྱོན་པ་ལས། ལིང་པ་འི་བྲག་ཕུག་ལ་ཐུག་སོང་སྟེ། དེར་རེ་ཞིག་ཐུགས་དམ་སྐྱོང་ཞིང་བཞུགས་པ་ལས་ནམ་ཞིག་ནམ་སྲོད་བྱིངས་སོང་བའི་ཚེ། རྗེ་བཙུན་བཞུགས་པའི་གཡོན་ཕྱོགས་ན་བྲག་གི་སེར་ཁ་ཞིག་ཡོད་པ་དེའི་སྲུབས་ལ་བཤུད་སྐད་ཅིག་ཚེར་ཚེར་འདུག་པ་ལས་བཞེངས་ཏེ་གཟིགས་པས་ཅི་ཡང་མི་འདུག། ",
  "ང་སྒོམ་ཆེན་པ་རང་སྣང་འཁྲུལ་པ་ར་འདུག་དགོངས་ནས། ཡང་གཟིམ་མལ་དུ་བཞུགས་པས་བྲག་གི་སེར་ཁ་ནས་ཚུར་འོད་ཆེན་པོ་ཞིག་གི་སྣ་ལ་མི་དམར་པོ་གླ་བ་ནག་པོ་ལ་ཞོན་པའི་སྣ་བུད་མེད་བཟང་མོ་གཅིག་གིས་ཁྲིད་པ་ཞིག་བྱུང་ནས། མི་དེས་རྗེ་བཙུན་ལ་གྲུ་མོའི་ཕུལ་རྡེག་ཅིག་བྱས་ནས་རླུང་འཚུབ་ཞིག་ཏུ་ཡལ་སོང་། ",
  "བུད་མེད་དེ་ཁྱི་མོ་དམར་མོ་ཞིག་ཏུ་སོང་ནས་ཞབས་གཡོན་པའི་མཐེ་བོང་བཟུང་སྟེ་གཏོང་དུ་མ་ཉན་པས། བྲག་སྲིན་མོའི་ཆོ་འཕྲུལ་དུ་མཁྱེན་ནས་མགུར་འདི་གསུངས་སོ།། ",
  "དྲིན་ཅན་མར་པའི་ཞབས་ལ་འདུད།། མི་ང་ལ་ཐོ་འཚམས་གླགས་ལྟ་ཞིང་།། མི་སྡུག་སྤྲུལ་པའི་གཟུགས་སྟོན་པ།། ཁྱོད་ལིང་པ་བྲག་གི་བྲག་སྲིན་མོ།། ལས་ངན་འདྲེ་མོ་མ་ཡིན་ནམ།། གླུ་སྙན་པའི་འགྱུར་ཁུགས་ངས་མི་ཤེས།། ངག་བདེན་པའི་ཚིག་ལ་ཁྱོད་ཀྱང་ཉོན།། ཡ་གི་དགུང་སྔོན་གྱི་དཀྱིལ་ཞིག་ན།། ཉི་ཟླ་ཟུང་གཅིག་གཡང་ཆགས་པ།། དེ་ངོ་མཚར་ལྷ་ཡི་གཞལ་ཡས་ཁང་།།",
  "འོད་ཟེར་སྐྱེ་འགྲོའི་དཔལ་དུ་ཤར།། ལས་སུ་གླིང་བཞི་བསྐོར་བ་ལ།། གཟའ་ཁྱབ་འཇུག་དགྲ་རུ་མ་ལྡང་ཞིག། ",
  "ཤར་རྩེ་མཐོན་ཤེལ་གྱི་གངས་རི་ལ།། དར་སེང་དཀར་མོའི་གཡང་ཆགས་པ།། དེ་བྱོལ་སོང་བཀོད་པའི་རྒྱལ་པོ་ཡིན།། ཆེ་རྟགས་སུ་རྒོད་ཀྱི་ཤ་མི་ཟ།། ཁོང་གཡའ་སྔོན་ཟུར་ལ་འབབ་པའི་ཚེ།། བུ་ཡུག་དགྲ་རུ་མ་ལྡང་ཞིག། ",
  "ལྷོ་ནགས་མའི་གསེབ་ཀྱི་ལྡིང་ཁང་དུ།། སྟག་མོ་རི་བཀྲའི་གཡང་ཆགས་པ།། དེ་གཅན་གཟན་ཡོངས་ཀྱི་གྱད་པ་ཡིན།། དཔའ་རྟགས་སུ་རང་གི་སྲོག་མི་ཕངས།། ཁོང་དོག་མོའི་འཕྲང་ལ་འགྲིམ་པའི་ཚེ།། ས་མདའ་དགྲ་རུ་མ་ལྡང་ཞིག། ",
  "ནུབ་མ་ཕམ་གཡུ་མཚོ་མེར་བ་ལ།། ལྟོ་དཀར་ཉ་ཡི་གཡང་ཆགས་པ།། དེ་འབྱུང་བ་ཆུ་ཡི་གར་མཁན་ཡིན།། ཡ་མཚན་དུ་གསེར་མིག་འཁྱིལ་བ་ཡོད།། ཁོང་འདོད་ཡོན་ཟས་ཕྱིར་འབྲང་བའི་ཚེ།། ལྕགས་ཀྱུ་དགྲ་རུ་མ་ལྡང་ཞིག། ",
  "བྱང་གི་བྲག་དམར་བསམ་ཡས་ལ།། བྱ་རྒྱལ་རྒོད་པོའི་གཡང་ཆགས་པ།། དེ་འདབ་ཆགས་བྱ་ཡི་དྲང་སྲོང་ཡིན།། ངོ་མཚར་གཞན་གྱི་སྲོག་མི་གཅོད།། ཁོང་རི་གསུམ་རྩེ་ལ་གཟན་འཚོལ་ཚེ།། ཐག་སྙི་དགྲ་རུ་མ་ལྡང་ཞིག། ",
  "བྲག་རྒོད་ཚང་ཅན་གྱི་ལིང་པ་ལ།། མི་ལ་རས་པའི་གཡང་ཆགས་པ།། འདིར་རང་གཞན་དོན་གཉིས་སྒྲུབ་མཁན་ཡིན།། བདེན་རྟགས་སུ་ཚེ་འདི་བློས་བཏང་སྟེ།། རྒྱུ་བྱང་ཆུབ་མཆོག་ཏུ་སེམས་བསྐྱེད་ནས།། དུས་ཚེ་གཅིག་ལུས་གཅིག་འདི་ཉིད་ཀྱི།། རྩེ་གཅིག་སངས་རྒྱས་སྒྲུབ་པ་ལ།། ཁྱོད་བྲག་སྲིན་དགྲ་རུ་མ་ལྡང་ཞིག། ",
  "གླུ་ངོ་མཚར་དཔེ་ལྔ་དོན་དང་དྲུག། ཚིག་སྙན་ངག་མདོ་ལོང་གསེར་ཐག་ཅན།།",
  "དོན་མཇལ་བར་གདའ་འམ་བྲག་སྲིན་མོ།། ལས་བསགས་ཀྱིན་ལྕི་བ་སྡིག་པ་ཡིན།། ཁྱོད་དེ་ལ་ནན་ཏན་མ་ཆེ་བར།། ངན་སེམས་གདུག་རྩུབ་སླར་ཐུལ་དང་།། ལར་ཐམས་ཅད་སེམས་སུ་མ་ཤེས་ན།། རྣམ་རྟོག་གི་འདྲེ་ལ་ཟད་པ་མེད།། སེམས་ཉིད་སྟོང་པར་མ་རྟོགས་ན།། འདྲེ་ལོག་གིས་བཟློག་པ་ར་ཅང་གདའ་འམ།། ཁྱོད་མ་གནོད་མ་གནོད་འདྲེ་མོ་ངན།། མི་ང་ལ་མ་གནོད་སླར་ལོག་ཅིག། ཅེས་གསུངས་པས། ",
  "ཞབས་ནས་བཟུང་བཟུང་བ་དེ་ནི་མ་བཏང་གཟུགས་མེད་པའི་སྐད་ཅིག་གིས་ལན་འདི་སྐད་བཏབ་བོ།། ཨེ་མ་སྐལ་ལྡན་རིགས་ཀྱི་བུ།། གཅིག་པུར་རྒྱུ་བའི་སྙིང་སྟོབས་ཅན།། རི་ཁྲོད་འགྲིམ་པའི་རྣལ་འབྱོར་པ།། དཀའ་བ་སྤྱོད་པའི་ངོ་མཚར་ཅན།། ",
  "མི་ཁྱོད་ཀྱིས་གླུ་བླངས་རྒྱལ་པོའི་བཀའ།། རྒྱལ་པོའི་བཀའ་དེ་གསེར་བས་ལྕི།། གསེར་ལ་ར་ཤོར་མཚང་དུ་ཆེ།། མཚང་དེ་ལས་སླར་ལྡོག་མ་ཤེས་ན།། ངས་སྔོན་ཆད་སྨྲས་པ་རྫུན་དུ་ཟད།། དེ་ཡན་ཆད་རྗེ་རྒྱལ་ཁྲིམས་ཀྱི་གླུ།། ད་དཔེ་དེ་ལ་དྲངས་པའི་མཆིད་ཅིག་འཚལ།། ཐུགས་མ་ཡེངས་དར་ཅིག་གསན་པར་ཞུ།། ",
  "ཡ་གི་དགུང་སྔོན་གྱི་དཀྱིལ་ཞིག་ན།། འོད་གསལ་ཉི་ཟླའི་གཡང་ཆགས་པ།། དེ་ངོ་མཚར་ལྷ་ཡི་གཞལ་ཡས་ཁང་།། གླིང་བཞིའི་མུན་པ་སེལ་ལོ་སྐད།། ཁོང་ལས་སུ་གླིང་བཞི་བསྐོར་བའི་ཚེ།། སྣང་སྣང་བྱ་ར་མི་གཏོང་ཞིང་།། དཀྱིལ་འཁོར་འོད་ཀྱིས་མ་བསླུས་ན།། གཟའ་ཁྱབ་འཇུག་དགྲ་རུ་ཅི་ལ་ལྡང་།། ",
  "ཤར་གངས་དཀར་ཤེལ་གྱི་ཟུར་ཕུད་ལ།། དར་སེང་དཀར་མོའི་གཡང་ཆགས་པ།། དེ་བྱོལ་སོང་བཀོད་པའི་རྒྱལ་པོ་སྟེ།། འབངས་དུད་འགྲོ་ཁྲིམས་ལ་གནོན་ནོ་སྐད།།",
  "ཁོང་གཡའ་སྔོན་ཟུར་ལ་འབབ་པའི་ཚེ།། ཁྲོ་གཏུམ་ང་རྒྱལ་མི་ཆེ་ཞིང་།། གཡུ་རལ་སྔོན་མོས་མ་ནོན་ན།། བུ་ཡུག་དགྲ་རུ་ཅི་ལ་ལྡང་།། ",
  "ལྷོ་ནགས་མའི་གསེབ་ཀྱི་ལྡིང་ཁང་ན།། སྟག་གུ་རི་ཁྲའི་གཡང་ཆགས་པ།། དེ་གཅན་གཟན་ཡོངས་ཀྱི་གྱད་པ་སྟེ།། སྡེར་ཆགས་ཟིལ་གྱིས་གནོན་ནོ་སྐད།། ཁོང་དོག་མོའི་འཕྲང་ལ་འགྲིམ་པའི་ཚེ།། ཡང་རྩལ་དྲེགས་པས་མི་སྙེམས་ཤིང་།། རི་མོ་འཛུམ་གྱིས་མ་བསླུས་ན།། ས་མདའ་དགྲ་རུ་ཅི་ལ་ལྡང་།། ",
  "ནུབ་མ་ཕམ་གཡུ་མཚོ་མེར་བ་ལ།། ལྟོ་དཀར་ཉ་ཡི་གཡང་ཆགས་པ།། དེ་འབྱུང་བ་ཆུ་ཡི་གར་མཁན་ཏེ།། ལྷ་དྲང་སྲོང་གཟིགས་མོར་ཆེའོ་སྐད།། ཁོང་འདོད་ཡོན་ཟས་ཕྱིར་འབྲང་བའི་ཚེ།། མི་ཟས་དོན་དུ་མི་གཉེར་ཞིང་།། སྒྱུ་མའི་ལུས་ཀྱིས་མ་བསླུས་ན།། ལྕགས་ཀྱུ་དགྲ་རུ་ཅི་ལ་ལྡང་།། ",
  "བྱང་གི་བྲག་དམར་བསམ་ཡས་ལ།། བྱ་རྒྱལ་རྒོད་པོའི་གཡང་ཆགས་པ།། དེ་འདབ་ཆགས་བྱ་ཡི་དྲང་སྲོང་སྟེ།། འདབ་ཆགས་ཟིལ་གྱིས་གནོན་ནོ་སྐད།། ཁོང་རི་གསུམ་གྱི་རྩེ་ལ་གཟན་ཚོལ་ཚེ།། ཤ་ཁྲག་གཟན་དུ་མི་ཚོལ་ཞིང་།། གཤོག་སྒྲོ་ལྡེམ་གྱིས་མ་བསླུས་ན།། ཐག་སྙི་དགྲ་རུ་ཅི་ལ་ལྡང་།། ",
  "བྲག་རྒོད་ཚང་ཅན་གྱི་ལིང་པ་ལ།། ཁྱོད་མི་ལ་རས་པའི་གཡང་ཆགས་པ།། རང་གཞན་དོན་གཉིས་སྒྲུབ་མཁན་དེ།། རྒྱུ་བྱང་ཆུབ་མཆོག་ཏུ་སེམས་བསྐྱེད་ནས།། ཚེ་གཅིག་ལུས་གཅིག་འདི་ཉིད་ཀྱི།། རྩེ་གཅིག་སངས་རྒྱས་བསྒྲུབས་ནས་ཀྱང་།། འགྲོ་དྲུག་གི་ལམ་སྣ་འདྲེན་ནོ་སྐད།། ཁྱོད་རྩེ་གཅིག་བསམ་གཏན་སྒོམ་པའི་ཚེ།། བག་ཆགས་འཐུག་པོས་རྒྱུ་བྱས་ཏེ།། རང་སེམས་འཁྲུལ་པ་འི་ཉེར་ལེན་གྱིས།། རྣམ་རྟོག་དགྲ་རུ་མ་ལངས་ན།། ང་བྲག་སྲིན་དགྲ་རུ་ཅི་ལ་ལྡང་།། ",
  "ལར་བག་ཆགས་བདུད་འདི་སེམས་ལས་བྱུང་།། སེམས་ཀྱི་དེ་ཉིད་མ་ཤེས་ན།། ཁྱོད་སོང་ཞིག་བྱས་པས་ང་མི་འགྲོ།། རང་སེམས་སྟོང་པར་མ་རྟོགས་ན།། འདྲེ་ང་བས་མི་ཚད་གཞན་ཡང་ཡོད།། ",
  "རང་སེམས་རང་གིས་ངོ་ཤེས་ན།། མི་མཐུན་རྐྱེན་རྣམས་གྲོགས་སུ་འཆར།། ",
  "ང་བྲག་སྲིན་མོ་ཡང་འབངས་སུ་མཆི།། ལར་མི་ཁྱོད་ཀྱི་ཡིད་ལ་ཁུ་འཁྲིག་ཡོད།། ད་དུང་རང་སེམས་གཏན་ལ་ཕོབ།། ད་དུང་འཁྲུལ་བའི་ཕུ་ཐག་ཆོད།། ཅེས་བྲག་སྲིན་མོས་དེ་སྐད་ཞུར་བྱུང་།",
  "",
  "རྗེ་བཙུན་གྱི་ཐུགས་ལ་ཤིན་ཏུ་འཐད་པ་ཞིག་བྱུང་སྟེ། དེའི་ལན་དུ་དྲན་པའི་དཔེ་བརྒྱད་ཀྱི་མགུར་འདི་གསུངས་སོ།། ཁྱོད་བདེན་ནོ་བདེན་ནོ་འདྲེ་མོ་ངན།། ཚིག་དེ་བས་བདེན་པ་ཡོད་རེ་སྐན།། ང་སྔོན་ཆད་རྒྱལ་ཁམས་འགྲིམ་འགྲིམ་ནས།། གླུ་དེ་བས་སྙན་པ་ཐོས་མ་མྱོང་།། མཁས་པ་བརྒྱ་ཡི་ཞལ་བསྡུར་ཡང་།། དོན་དེ་ལས་ལྷག་པ་ཡོད་མི་སྲིད།། འདྲེ་ཁྱོད་ཀྱི་ཁ་ནས་ལེགས་བཤད་བྱུང་།། ",
  "ལེགས་བཤད་གསེར་གྱི་ཐུར་མ་དེ།། མི་ཁོ་བོའི་རྣམ་ཤེས་སྙིང་ལ་བརྒྱབ།། ནང་དངོས་པོར་འཛིན་པའི་སྙིང་རླུང་བསལ།། མ་རིག་འཁྲུལ་པ་འི་མུན་ནག་སངས།། བློ་པདྨ་དཀར་པོ་ཁ་ཡང་ཕྱེ། རང་རིག་གསལ་བའི་སྒྲོན་མེ་སྦར།། དྲན་པའི་ཡེ་ཤེས་ཏུར་གྱིས་སད།། དྲན་པ་སད་དམ་མ་སད་པ།། དགུང་སྔོན་གྱི་དཀྱིལ་དུ་ཡར་བལྟས་པ་ས།། ཆོས་ཉིད་སྟོང་པར་ཏུར་གྱིས་དྲན།། ང་དངོས་པོའི་ཆོས་ལ་ཉམ་ང་མེད།། ",
  "ཉི་ཟླ་གཉིས་ལ་ཕར་བལྟས་པ་ས།། སེམས་ཉིད་འོད་གསལ་ཏུར་གྱིས་དྲན།། ང་བྱིང་རྒོད་གཉིས་ལ་ཉམ་ང་མེད།། ",
  "རི་བོའི་རྩེ་ལ་ཕར་བལྟས་པ་ས།། འགྱུར་མེད་ཏིང་འཛིན་ཏུར་གྱིས་དྲན།། ང་འཕོ་འགྱུར་རྟོགས་པས་ཉམ་ང་མེད།། ",
  "ཆུ་བོའི་གཞུང་ལ་མར་བལྟས་པ་ས།། རྒྱུན་ཆད་མེད་པར་ཏུར་གྱིས་དྲན།། གློ་བུར་རྐྱེན་གྱིས་ཉམ་ང་མེད།།",
  "",
  "འཇའ་ཚོན་རི་མོ་མཐོང་ཙ་ན།། སྣང་སྟོང་ཟུང་འཇུག་ཏུར་གྱིས་དྲན།། ང་རྟག་ཆད་གཉིས་ལ་ཉམ་ང་མེད།། གཟུགས་བརྙན་ཆུ་ཟླ་མཐོང་ཙ་ན།། འཛིན་མེད་རང་གསལ་ཏུར་གྱིས་དྲན།། ",
  "ང་གཟུང་འཛིན་རྟོག་པས་ཉམ་ང་མེད།། རང་རིག་སེམས་ལ་ཚུར་བལྟས་པ་ས།། བུམ་ནང་མར་མེ་ཏུར་གྱིས་དྲན།། ང་གཏི་མུག་རྨོངས་པས་ཉམ་ང་མེད།། ",
  "འདྲེ་ཁྱོད་ཀྱི་ཁ་ནས་དེ་ཐོས་པས།། སོ་སོ་རང་རིག་ཏུར་གྱིས་དྲན།། ང་བར་ཆོད་བགེགས་ལ་ཉམ་ང་མེད།། ཁྱོད་དེ་ཙམ་ལེགས་བཤད་ཤེས་ཤེས་ནས།། སེམས་ཀྱི་དེ་ཉིད་གོ་གོ་ནས།། ད་ལྟ་ལུས་ངན་འདྲེ་མོར་སྐྱེས།། ",
  "ལས་ངན་གནོད་ཅིང་འཚེ་བར་བྱེད།། དེ་རྒྱུ་འབྲས་ཁྱད་དུ་བསད་པས་ལན།། ད་ཡང་འཁོར་བའི་ཉེས་དམིགས་སོམས།། ལས་མི་དགེ་བཅུ་པོ་གཏན་ནས་སྤོངས།། ",
  "ང་སེང་གེ་ལྟ་བུའི་རྣལ་འབྱོར་ཡིན།། ཉམ་ང་བག་ཚ་མེད་པ་ཡིན།། མི་ང་ཡིས་ཀུ་རེ་བྱས་པ་ལ།། ཁྱོད་བདེན་ནོ་མ་སྙམ་འདྲེ་མོ་ངན།། ",
  "འདྲེ་ཁྱོད་ཀྱིས་དོ་ནུབ་ཐོ་འཚམས་པས།། སྔོན་གནོད་སྦྱིན་ཤ་ཟ་སྤུན་ལྔ་དང་།། རྒྱལ་པོ་བྱམས་པའི་སྟོབས་བཞིན་དུ།། སྨོན་ལམ་འབྲེལ་བས་མཚམས་སྦྱར་ནས།། བྱང་ཆུབ་སེམས་དང་ལྡན་གྱུར་ཏེ།། དུས་ཕྱི་མ་ང་ཡི་གདུལ་བྱར་ཤོག། ཅེས་གསུངས་པས། ",
  "བྲག་སྲིན་མོ་ཤིན་ཏུ་དད་པར་གྱུར་ནས། ཞབས་ནས་བཟུང་བ་བཏང་སྟེ། ཡང་ལུས་མེད་པ་འི་སྐད་སྙན་པོ་ཞིག་གིས་བར་སྣང་ནས་ཚུར་ལ་ཞུ་བ་འདི་ལྟར་ཕུལ་ལོ།།",
  "",
  "ཨེ་མ་སྐལ་ལྡན་རྣལ་འབྱོར་པ།། བསོད་ནམས་བསགས་པས་དམ་ཆོས་སྤྱོད།། ངོ་མཚར་གཅིག་པུར་རི་ལ་བཞུགས།། ཐུགས་རྗེའི་སྤྱན་རྒྱང་འགྲོ་ལ་གཟིགས།། ང་པདྨ་ཐོད་ཕྲེང་བརྒྱུད་པ་འཛིན།། དམ་ཆོས་ཚིག་གི་ཕྲེང་བ་ཉན།། ཚིག་ཐོས་པ་ཡོད་ཀྱང་ཞེན་པ་ཆེ།། ང་རྣལ་འབྱོར་ཡོངས་ཀྱི་ཚོགས་ཁང་འགྲིམས།། ",
  "ལས་འཕྲོ་ཅན་རྣམས་དགེ་ལ་འཁོད།། སྐལ་པ་ཅན་རྣམས་དོན་དང་སྤྲོད།། སེམས་བཟང་སྣང་བ་དཀར་ལགས་ཀྱང་།། ལུས་ངན་མ་སོས་ལྟོགས་ཚོར་ཆེ།། ལས་ངན་འཛམ་གླིང་གྲོང་ཁྱེར་ཉུལ།། ཟས་སུ་ཤ་དང་ཁྲག་ལ་དགའ།། ",
  "མི་ཙམ་པོ་ཡོངས་ཀྱི་སེམས་ལ་འཇུག། སྨན་མཆོར་མོ་ཀུན་ལ་སྙིང་རླུང་སློང་།། ཕོ་མཆོར་པོ་ཀུན་ལ་མཚལ་རིས་བཏབ།། མིག་གིས་ཀུན་ལ་ལྟད་མོ་བལྟས།། སེམས་ཀྱིས་རྒྱལ་ཁམས་ཞེ་ལ་མནན།། ལུས་ཀྱིས་ཀུན་ལ་གཡེང་འདེགས་བྱས།། གནས་ནི་ལིང་པ་འི་བྲག་ལ་གནས།། དེ་ཚོ་ང་ཡི་སྤྱོད་འགྲོས་ཡིན།། ",
  "ཁྱེད་ཀྱི་དྲུང་དུ་ཞུ་བ་ལགས།། ལན་ཅིག་གླུ་རུ་བླངས་པ་ཡིན།། འོ་སྐོལ་མཇལ་བའི་དགའ་སྤྲོ་ཡིན།། ད་ལྟ་མཚར་བའི་ཞུ་དོན་ཡིན།། རྣལ་འབྱོར་ཁྱེད་ཀྱི་ཞབས་ཏོག་ཡིན།། ང་རང་དད་པའི་གསལ་ཚིག་ཡིན།། གླུ་དྲང་གཏམ་ཕུལ་བས་མཉེས་པར་ཤོག། ཅེས་ཟེར་།",
  "",
  "རྗེ་བཙུན་གྱི་ཐུགས་ལ། མི་མ་ཡིན་གྱི་རིགས་འདི་ལ་ནན་གྱི་དྲི་བ་བྱས་དམ་ལ་བཏགས་དགོས་དགོངས་ནས་མོའི་ཞུས་ལན་དུ་མགུར་འདི་གསུངས་སོ།། འོ་ན་ཉོན་ཅིག་དམན་མོ་ཁྱོད།། སློབ་དཔོན་བཟང་སྟེ་སློབ་མ་ངན།། ལྷ་ཆོས་ཐོས་བསམ་བྱས་པ་རྣམས།། དོན་མ་གོ་ཚིག་གི་ཕྲེང་བ་བཟུང་།། ཁས་ལེགས་ལེགས་སྨྲས་ཀྱང་ལག་ལེན་མེད།། ཁྲམ་གཏམ་ཁ་ཡི་སྟོང་བཤད་དེས།། རང་རྒྱུད་དྲི་མ་འདག་མི་སྲིད།། ",
  "ཁྱོད་སྔོན་གྱི་བག་ཆགས་ངན་པ་དང་།། འཕྲལ་དུ་ལས་ངན་བསགས་པའི་ཕྱིར།། སྡོམ་པ་དམ་ཚིག་ཁས་ལེན་ཉམས།། དེ་ཡི་སྟོབས་ཀྱིས་དམན་མོར་སྐྱེས།། ",
  "ལུས་སྡུག་བསྔལ་ཤ་ཟའི་གྲོང་དུ་རྒྱུག། ངག་མི་བདེན་ངོ་ལྐོག་རྫུན་ཚིག་མང་།། སེམས་མི་དགེ་འགྲོ་བའི་སྲོག་ལ་གནོད།། ལུས་ངན་པའི་གཟུགས་སུ་སྐྱེས་པ་དེ།། ལས་རྒྱུ་འབྲས་ཁྱད་གསོད་ཆེས་པས་ལན།། ད་འཁོར་བའི་ཉེས་དམིགས་བསམ་ཤེས་ན།། ལས་མི་དགེ་བྱས་ཚད་བཤགས་པ་གྱིས།། ",
  "དགེ་བ་སྒྲུབ་པར་ཁ་ཡིས་བླངས།། ང་སེང་གེ་ལྟ་བུར་འཇིགས་པ་མེད།། གླང་ཆེན་ལྟ་བུར་ཉམ་ང་མེད།། སྨྱོན་པ་ལྟ་བུར་གཟའ་གཏད་མེད།། ང་ཡིས་ཁྱོད་ལ་བདེན་ཚིག་བརྗོད།། ཁྱོད་ཀྱིས་ད་དུང་དྲང་གཏམ་སྨྲོས།། ",
  "མི་ང་ལ་བར་ཆད་ཐོ་འཚམས་པ།། འདྲེ་ཁྱོད་ཀྱི་གཏན་གྱི་སོ་ནམ་ཡིན།། ཆོས་སྨོན་ལམ་འབྲེལ་བའི་སྟོབས་བཞག་ནས།། མ་འོངས་དུས་ན་རྗེས་སུ་འཛིན།། དེ་རྟོག་དཔྱོད་མཛོད་ཅིག་དམན་མོའི་འཁྲུལ།། ཞེས་གསུངས་པས། ",
  "བྲག་སྲིན་མོས་ལུས་སྔ་མ་ལྟར་བསྟན་ནས་དྲང་གཏམ་གྱི་ཞུ་དོན་འདི་གླུ་རུ་ཕུལ་ལོ།། རྗེ་དུས་གསུམ་སངས་རྒྱས་ཀུན་གྱི་གཙོ།། རྡོ་རྗེ་འཆང་ཆེན་དྲང་སྲོང་ལུས།། ངོ་མཚར་བསྟན་པའི་བདག་པོ་མཛད།། ཡ་མཚན་བྱང་ཆུབ་སེམས་བསྐྱེད་བཟང་།། ངེད་དམན་མོ་མིང་སྲིང་བསོད་ནམས་ཆེ།།",
  "ཁྱེད་ཀྱི་གསུང་ཐོས་གོ་བ་སྐྱེས།། ",
  "ངས་དང་པོར་སློབ་དཔོན་གཉེན་གྱི་བཀའ།། ",
  "དམ་ཆོས་ལྷ་ཆོས་ཐོས་བསམ་བྱས།། ",
  "བར་དུ་ལས་འཕྲོ་ངན་ལ་ཞུགས།། ཉོན་མོངས་གདུག་རྩུབ་བཟོད་སྲན་མེད།། ",
  "དེས་ན་ལུས་ངན་དམན་མོར་སྐྱེས།། འགྲོ་བ་སེམས་ཅན་ཐམས་ཅད་ལ།། ཕན་ཡང་བཏགས་ཏེ་གནོད་ཀྱང་བསྐྱལ།། ",
  "དུས་ན་ནིང་སོང་བའི་སྔོན་རོལ་ན།། ལིང་པ་འི་བྲག་ལ་སྒོམ་ཆེན་ཁྱོད།། བྱོན་ནས་གཅིག་པུར་སྒྲུབ་པ་མཛད།། ",
  "ངེད་ཀྱང་རེས་དགའ་རེས་མ་དགའ།། དགའ་བའི་ཕྱིར་ན་དོ་ནུབ་མཇལ།། ",
  "མ་དགའི་ཕྱིར་ན་ཞབས་ལ་འཇུས།། དེ་གནོང་བའི་ཕྱིར་ན་རྗེ་ལ་བཤགས།། ",
  "དུས་ད་ནས་དམན་མོའི་གདུག་རྩུབ་སྤོང་།། ཆོས་སྙིང་ནས་བྱེད་ལ་སྟོང་གྲོགས་བྱེད།། ",
  "མ་འོངས་དུས་ན་བདག་ཅག་རྣམས།། བདེ་ཆེན་ལྗོན་པའི་བསིལ་གྲིབ་ཀྱིས།། དུག་ལྔས་ཉིན་མཚན་གདུངས་པ་ཡིས།། ལས་ངན་འདྲེ་མོ་བསྐྱབ་ཏུ་གསོལ།། ",
  "ཁྱོད་ཀྱི་བཀའ་ལ་བརྟེན་ནས་སུ།། འདི་ནས་བཟུང་སྟེ་བྱང་ཆུབ་བར།། གདུག་པའི་བསམ་པ་ཀུན་ཞི་ནས།། རྣལ་འབྱོར་སྐྱོབ་པའི་སྲུང་མ་བྱེད།། སྒྲུབ་པ་པོ་ཡི་སྡོང་གྲོགས་བྱེད།། སྒོམ་ཆེན་ཀུན་གྱི་འབངས་མོ་བྱེད།། ཆོས་མཛད་ཀུན་གྱི་ཁ་འཛིན་བྱེད།། དམ་ཚིག་ཅན་གྱི་སྟོང་གྲོགས་བྱེད།། བསྟན་པ་སྲུང་ཞིང་ཞབས་ཏོག་བྱེད།།",
  "",
  "ཅེས་སྨོན་ལམ་བཟང་པོ་བརྗོད་ཅིང་། སྒྲུབ་པ་བྱེད་པ་ཐམས་ཅད་ཀྱི་མགོན་བྱེད། ",
  "གནོད་པ་མི་སྐྱེལ་བར་ཁས་བླངས་དམ་བཅས་ཤིན་ཏུ་དད་པར་གྱུར་པ་དང་། རྗེ་བཙུན་གྱིས་བྲག་སྲིན་མོ་རྗེས་སུ་འཛིན་པའི་མགུར་འདི་གསུངས་སོ།། ",
  "ང་འཁོར་བ་སྤངས་པའི་བནྡེ་ཡིན།། བླ་མ་དམ་པའི་སྲས་པོ་ཡིན།། གདམས་ངག་རིན་ཆེན་གཏེར་མཛོད་ཡིན།། ",
  "དམ་ཆོས་སྙིང་ནས་སྒྲུབ་མཁན་ཡིན།། ཆོས་ཉིད་རྟོགས་པའི་རྣལ་འབྱོར་ཡིན།། སེམས་ཅན་རྣམས་ཀྱི་མ་རྒན་ཡིན།། སྙིང་སྟོབས་ཅན་གྱི་སྐྱེས་བུ་ཡིན།། ཤཱཀྱ་ཐུབ་པའི་སྲོལ་འཛིན་ཡིན།། བྱང་ཆུབ་སེམས་ཀྱི་བདག་ཉིད་ཡིན།། བྱམས་པ་སྔོན་ནས་བསྒོམས་པ་ཡིན།། སྙིང་རྗེས་གདུག་པ་འདུལ་བ་ཡིན།། ལིང་པ་བྲག་ལ་གནས་པ་ཡིན།། ཡེངས་པ་མེད་པར་སྒོམ་མཁན་ཡིན།། ",
  "ཁྱོད་དགའ་བར་སེམས་སམ་དམན་མོ་འཁྲུལ།། དགའ་བར་མ་ཚོར་ཁྱེད་ཅག་ངན།། འདྲེ་ཁྱོད་བས་ཆེ་བ་ངར་འཛིན་ཡིན།། འདྲེ་ཁྱོད་བས་མང་བ་འདུ་ཤེས་ཡིན།། འདྲེ་ཁྱོད་བས་ངན་པ་བསམ་ངན་ཡིན།། འདྲེ་ཁྱོད་བས་རྒོད་པ་རྣམ་རྟོག་ཡིན།། འདྲེ་ཁྱོད་བས་ལང་ཤོར་བག་ཆགས་ཡིན།། འདྲེ་འདྲེ་རུ་བཟུང་ན་གནོད་པ་ཡིན།། འདྲེ་སྟོང་པར་ཤེས་ན་སོང་བ་ཡིན།། འདྲེ་ཆོས་ཉིད་དུ་གོ་ན་གྲོལ་བ་ཡིན།། འདྲེ་ཕ་མར་ཤེས་ན་ཟིན་པ་ཡིན།། འདྲེ་སེམས་སུ་ཤེས་ན་རྒྱན་དུ་འཆར།། དེ་ཡིན་ལུགས་ཤེས་པས་ཐམས་ཅད་གྲོལ།།",
  "",
  "འདྲེ་དམན་མོས་ཞུ་ཚིག་བརྡ་རུ་བསྟན།། མི་ཁོ་བོས་གདུལ་བྱར་དམ་ལ་བཏགས།། ཁྱེད་ཅག་དམ་བཅས་ཚིག་བཞིན་སྒྲུབས།། བདག་ཅག་རྡོ་རྗེ་འཛིན་པ་ཡི།། དམ་ཚིག་གཉེན་པོའི་གསུང་མ་གཅོག། ཐུགས་རྗེ་དྲག་པོ་སུན་མ་འབྱིན།། ལུས་ངག་བསམ་པའི་བར་མ་ཆོད།། ",
  "གལ་ཏེ་དམ་ལས་འདས་གྱུར་ན།། རྡོ་རྗེ་དམྱལ་བར་འགྲོ་བར་ངེས།། དེ་དོ་གལ་ཆེ་བས་ལན་གསུམ་བསྐྱར།། དེ་གོ་བར་གྱིས་ལ་ལག་ལེན་སྐྱོངས།། ",
  "འོ་སྐོལ་སྨོན་ལམ་བཟང་བས་ཕྲད།། ",
  "མ་འོངས་ཚེ་ན་བདེ་ཆེན་ཞིང་།། རབ་འབྱམས་བསམ་གྱིས་མི་ཁྱབ་པར།། བྱང་ཆུབ་སེམས་དང་ཁྱོད་ལྡན་ནས།། གདུལ་བྱ་འཁོར་གྱི་དང་པོར་སྐྱེ།། རྡོ་རྗེ་སེམས་དཔའི་བུད་མེད་བྱ།། ",
  "ཞེས་གསུངས་ཏེ། དམ་ལ་བཏགས་པ་ས། བྲག་སྲིན་མོས་རྗེ་བཙུན་ལ་ཕྱག་དང་བསྐོར་བ་མང་དུ་བྱས། ",
  "ཅི་གསུང་སྒྲུབ་པར་ཁས་བླངས་ནས་འཇའ་ཡལ་བ་བཞིན་སོང་བའི་མཐར་ནམ་ལངས་ཉི་མ་ཤར་བ་དང་། བྲག་སྲིན་མོ་མིང་སྲིང་འཁོར་དང་བཅས་པ། མི་སྐྱེས་པ་དང་བུད་མེད་རྒྱན་བཟང་པོ་བཏགས་པ། མཛེས་ཤིང་ཡིད་དུ་འོང་བའི་རྣམ་པས།། ཚོགས་དང་མཆོད་པ་མང་པོ་ཁྱེར་ནས་བྱུང་སྟེ། རྗེ་བཙུན་ལ་མཆོད་པ་ཕུལ་ནས། བྲག་སྲིན་མོས་བདག་ལས་ངན་གྱིས་འདྲེ་མོའི་ལུས་བླངས། ",
  "བག་ཆགས་ངན་པས་ཁ་བསྒྱུར། ",
  "བསམ་པ་ངན་པས་ད་ཅི་ཐོ་འཚམས་པ་བཟོད་པར་གསོལ། ",
  "ད་ཕྱིན་ཆད་རྣལ་འབྱོར་པ་ཁྱེད་གསུངས་པའི་བཀའ་ཉན་ཅིང་འབངས་སུ་མཆི་བས། ད་རྗེ་བཙུན་ཁྱེད་རང་གི་ཐུགས་ལ་འཁྲུངས་པའི་ངེས་དོན་གྱི་ཆོས་ཤིག་གནང་བར་ཞུ་ཞུས་ནས་ཞུ་དོན་དུ་གླུ་འདི་ཕུལ་ལོ།།",
  "",
  "ཨེ་མ་ཡ་རབས་མཛངས་ཀྱི་བུ།། བསོད་ནམས་བསགས་པའི་སྐལ་བ་ཅན།། བརྒྱུད་པ་བཟང་པོའི་བྱིན་རླབས་ཅན།། སྒྲུབ་པ་མཛད་པའི་སྙིང་རུས་ཅན།། གཅིག་པུར་བཞུགས་པའི་སྙིང་སྟོབས་ཅན།། ཟབ་མོ་དོན་གྱི་སྒྲུབ་ལ་བརྩོན།། ",
  "འདྲེ་བར་ཆོད་འོང་བར་མི་སྲིད་པས།། ནང་རྩ་རླུང་རྟགས་ཀྱི་རྟེན་འབྲེལ་ལས།། སྒྱུ་མ་གར་གྱིས་དོན་སྟོན་པས།། ངེད་ཅག་ཁྱེད་ཀྱི་སེམས་དང་བསྡོངས།། ",
  "སྨོན་ལམ་བཟང་པོས་སྔོན་ནས་འབྲེལ།། སྔོན་ཆད་གྲུབ་ཐོབ་མང་མཇལ་ཡང་།། བཀའ་དྲིན་བྱིན་རླབས་ཁྱེད་ལས་ཐོབ།། ",
  "ད་དམན་མོ་བདག་གིས་ཞུ་འབུལ་བ།། ཆོས་དྲང་དོན་ཐེག་དམན་མགོ་བསྐོར་འདིས།། ལས་ཉོན་མོངས་ཐུལ་བ་དཀའ་བར་མཆིས།། ",
  "ཁ་བཤད་སྟོང་པའི་ཕྱོར་མགྲོན་དེ།། རྐྱེན་སྡུག་བསྔལ་བྱུང་ན་འབྲོས་པར་ངེས།། ",
  "ཆོས་ཀྱིས་དྲེད་པ་འི་སློབ་དཔོན་དེ།། རང་དོན་མ་གྲུབ་ཁྲོ་བར་འདུག། ",
  "རྗེ་དུས་གསུམ་སངས་རྒྱས་སྤྲུལ་པའི་སྐུ།། ཆོས་ཉིད་ངེས་པའི་དོན་རྟོགས་པ།། ཐུགས་ལ་འཁྲུངས་པ་ཟབ་མོའི་དོན།། གནད་ལ་དྲིལ་བའི་མན་ངག་དབྱངས།། ངེས་དོན་མཐར་ཐུག་སྐྱེལ་ས་དེ།། བདག་ཅག་མིང་སྲིང་འཁོར་བཅས་ལ།། རྡོ་རྗེའི་གསང་ཚིག་དམ་པའི་དོན།། ཡེ་ཤེས་ཆེན་པོ་འོད་གསལ་བ།། མཆོག་གི་འོད་གསལ་གནང་དུ་གསོལ།། ",
  "ངེས་དོན་ཟབ་མོ་གསང་བའི་རྒྱ།། ཐོས་པས་ངན་སོང་ལྟུང་མི་སྲིད།། བསྒོམས་པས་འཁོར་བར་འཁྱམས་མི་སྲིད།། སྦ་སྲི་མེད་པར་གནང་བར་ཞུ།། ",
  "ཞེས་ཞུས་པས། རྗེ་བཙུན་གྱིས་ད་དུང་ཁྱེད་ཚོས་ངེས་དོན་སྒོམ་མི་ནུས། ",
  "གལ་ཏེ་ནུས་ན་ང་ལ་སྲོག་སྙིང་དང་དམ་བཅའ་དྲག་པོ་འབུལ་དགོས་གསུངས་པས། འགྱུར་བ་མེད་པའི་སྲོག་སྙིང་ཕུལ་ནས། ད་ཕྱིན་ཆད་རྗེ་བཙུན་ཅི་གསུང་གི་བཀའ་སྒྲུབ་ཅིང་། ཆོས་མཛད་ཐམས་ཅད་ཀྱི་སྟོང་གྲོགས་བྱེད་པར་དམ་བཅའ་ཕུལ་བས། རྗེ་བཙུན་གྱིས་ཀྱང་མོའི་ཞུས་ལན་དུ་ངེས་པ་དོན་གྱི་ཆོས་ཐིམ་པ་ཉེར་བདུན་འདི་མགུར་དུ་གསུངས་སོ།། ",
  "རྗེ་སྦས་པའི་སངས་རྒྱས་མི་གཟུགས་ཅན།། མཚན་བརྗོད་པར་དཀའ་བའི་ལོ་ཙྪ་བ།། ཕ་བཀའ་དྲིན་ཅན་གྱི་ཞབས་ལ་འདུད།། ",
  "ང་རིག་བྱེད་གླུ་མཁན་མ་ཡིན་ཏེ།། འདྲེ་ཁྱོད་ཀྱིས་གླུ་ལོང་གླུ་ལོང་ཟེར།།",
  "",
  "ད་རེས་གནས་ལུགས་ཀྱི་དབྱངས་ཤིག་ལེན།། ",
  "ཡོངས་འབྲུག་དང་གློག་དང་ལྷོ་སྤྲིན་གསུམ།། བྱུང་ཡང་ནམ་མཁའ་རང་ལས་བྱུང་།། ཐིམ་ཡང་ནམ་མཁའ་རང་ལ་ཐིམ།། ",
  "འཇའ་དང་ན་བུན་ཁུག་རྣ་གསུམ།། བྱུང་ཡང་བར་སྣང་རང་ལས་བྱུང་།། ཐིམ་ཡང་བར་སྣང་རང་ལ་ཐིམ།། ",
  "རྩི་བཅུད་དང་ལོ་ཐོག་འབྲས་བུ་གསུམ།། བྱུང་ཡང་ས་གཞི་རང་ལས་བྱུང་།། ཐིམ་ཡང་ས་གཞི་རང་ལ་ཐིམ།། ",
  "ནགས་ཚལ་དང་མེ་ཏོག་ལོ་འདབ་གསུམ།། བྱུང་ཡང་རི་བོ་རང་ལས་བྱུང་།། ཐིམ་ཡང་རི་བོ་རང་ལ་ཐིམ།། ",
  "ཆུ་ཀླུང་དང་ཆུ་བུར་ཆུ་རླབས་གསུམ།། བྱུང་ཡང་རྒྱ་མཚོ་རང་ལས་བྱུང་།། ཐིམ་ཡང་རྒྱ་མཚོ་རང་ལ་ཐིམ།། ",
  "བག་ཆགས་དང་ཞེན་ཆགས་འཛིན་ཆགས་གསུམ།། བྱུང་ཡང་ཀུན་གཞི་རང་ལས་བྱུང་།། ཐིམ་ཡང་ཀུན་གཞི་རང་ལ་ཐིམ།། ",
  "རང་རིག་དང་རང་གསལ་རང་གྲོལ་གསུམ།། བྱུང་ཡང་སེམས་ཉིད་རང་ལས་བྱུང་།། ཐིམ་ཡང་སེམས་ཉིད་རང་ལ་ཐིམ།། ",
  "སྐྱེ་མེད་དང་འགག་མེད་བརྗོད་མེད་གསུམ།། བྱུང་ཡང་ཆོས་ཉིད་རང་ལས་བྱུང་།། ཐིམ་ཡང་ཆོས་ཉིད་རང་ལ་ཐིམ།། ",
  "འདྲེར་སྣང་དང་འདྲེར་འཛིན་འདྲེར་རྟོག་གསུམ།། བྱུང་ཡང་རྣལ་འབྱོར་རང་ལས་བྱུང་།། ཐིམ་ཡང་རྣལ་འབྱོར་རང་ལ་ཐིམ།། ལར་བགེགས་རྣམས་སེམས་ཀྱི་ཆོ་འཕྲུལ་ཏེ།། རང་སྣང་སྟོང་པར་མ་རྟོགས་པའི།། འདྲེ་རང་རྒྱུད་དུ་འཛིན་ན་རྣལ་འབྱོར་འཁྲུལ།། ",
  "ལར་འཁྲུལ་པ་འི་རྩ་བ་སེམས་ལས་བྱུང་།། སེམས་ཀྱི་ངོ་བོ་རྟོགས་པ་ལས།། འོད་གསལ་འགྲོ་འོང་མེད་པར་མཐོང་།། ",
  "ཕྱི་ཡུལ་གྱི་སྣང་བ་འཁྲུལ་པ་འི་སེམས།། སྣང་བའི་མཚན་ཉིད་བརྟགས་པ་ལས།། སྣང་སྟོང་གཉིས་སུ་མེད་པར་རྟོགས།། ",
  "ལར་སྒོམ་པ་ཉིད་ཀྱང་རྟོག་པ་ལ།། མི་སྒོམ་པ་ཡང་རྟོག་པ་སྟེ།། སྒོམ་དང་མི་སྒོམ་གཉིས་སུ་མེད།། ",
  "གཉིས་འཛིན་ལྟ་བ་འཁྲུལ་པ་འི་གཞི།།",
  "མཐར་ཐུག་དོན་ལ་ལྟ་བ་མེད།། འདི་ཀུན་སེམས་ཀྱི་མཚན་ཉིད་དེ།། ནམ་མཁའི་མཚན་ཉིད་དཔེར་བཞག་ནས།། དོན་ཆོས་ཉིད་གཏན་ལ་འབེབས་པ་ཡིན།། ",
  "ད་ཁྱོད་ལྟ་བ་བློ་འདས་ཀྱི་དོན་ལ་ལྟོས།། སྒོམ་པ་ཡེངས་མེད་ཀྱི་ངང་དུ་ཞོག། སྤྱོད་པ་ཤུགས་བྱུང་འགག་མེད་སྐྱོངས།། འབྲས་བུ་རེ་དོགས་ཐ་སྙད་སྤོངས།། འདྲེ་ཁྱོད་ཀྱི་ཆོས་སྐལ་དེ་ལ་མཛོད།། ",
  "ང་སྟོང་དབྱངས་གླུ་ལ་འབྱམས་མི་ཁོམ།། ཁྱོད་དྲི་རྟོག་མ་མང་ཁ་རོག་སྡོད།། འདྲེ་གླུ་ལོང་ཟེར་བས་བླངས་པ་ཡིན།། ",
  "ད་ལྟ་ཁོ་བོའི་སྨྱོན་ཚིག་ཡིན།། འདྲེ་ཁྱོད་ཀྱིས་ཉམས་སུ་ལེན་ནུས་ན།། ཟས་སུ་བདེ་ཆེན་ཟས་ལ་ཟོ།། སྐོམ་དུ་ཟག་མེད་བདུད་རྩི་འཐུངས།། ལས་སུ་རྣལ་འབྱོར་སྟོང་གྲོགས་མཛོད།། ",
  "ཅེས་གསུངས་པས། བྲག་སྲིན་མོ་འཁོར་བཅས་མཆོག་ཏུ་དད་པར་གྱུར་ནས། ཕྱག་དང་བསྐོར་བ་མང་དུ་བྱས། ",
  "བཀའ་དྲིན་ཆེ་ཞེས་བརྗོད་ནས་འཇའ་ཡལ་བ་བཞིན་སོང་ངོ།། ",
  "དེ་ཕྱིན་ཆད་རྗེ་བཙུན་གྱི་བཀའ་བཞིན་གནས་དེར་སྒོམ་ཆེན་སུ་བཞུགས་རུང་མི་གནོད་ཅིང་ཆོས་དང་མཐུན་པའི་སྟོང་གྲོགས་བྱེད་དོ།། ",
  "ལིང་པ་བྲག་སྲིན་མོའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལིང་པ་བྲག་ནས་རི་བོ་དཔལ་འབར་ལ་སྒོམ་དུ་འབྱོན་དགོངས་ནས་བྱོན་པའི་ཚེ། ",
  "རག་མའི་ཡོན་བདག་རྣམས་ལ་རི་བོ་དཔལ་འབར་དུ་འབྱོན་པའི་ལོ་རྒྱུས་གསུངས་པས། ཁོང་རྣམས་ན་རེ། རི་བོ་དཔལ་འབར་བས། རི་བོ་དཔལ་འབར་གྱི་འགག་ན། གནས་དགོན་རྫོང་སྐྱིད་པོ་རང་ཞིག་ཡོད། ",
  "དེར་བཞུགས་ན་དགའ། རི་བོ་དཔལ་འབར་གྱི་ལམ་རྒྱུས་ངེད་ཚོ་ལའང་མེད། ",
  "དགོན་རྫོང་དེར་བཞུགས་ན་ངེད་ཀྱིས་ལམ་མཁན་གཏོང་ཟེར་བས། ཐུགས་དགོངས་ལ་ཐོག་མར་གནས་དེར་བསྡད། ",
  "དེ་ནས་རི་བོ་དཔལ་འབར་ལ་བལྟར་འགྲོ་དགོངས་ཏེ། ཁོང་ཚོའི་ལམ་མཁན་མི་དགོས་དགོངས་།",
  "",
  "ཁྱེད་ཀྱི་ལམ་མཁན་མི་དགོས་ང་རང་གིས་རྙེད་གསུངས་པས། ལམ་མཁན་མེད་པའི་རྩད་ཆོད་ས་མེད། ",
  "ཁྱེད་ལ་ལམ་མཁན་ཡོད་པ་ཨེ་ཡིན་ཟེར་བ་ལ། ཡོད་གསུངས་པས། སུ་ཇི་སྐད་བྱ་བ་ཡོད་ཟེར་བའི་ལན་དུ་མགུར་འདི་གསུངས་སོ།། ",
  "མཚན་ལྡན་བླ་མ་དམ་པ་དེ།། མུན་པ་སེལ་བའི་ལམ་མཁན་ཡིན།། ",
  "གྲང་དྲོ་མེད་པའི་རས་རྐྱང་འདི།། ཞེན་པ་སྤོང་བའི་ལམ་མཁན་ཡིན།། ",
  "གདམས་ངག་བསྲེ་འཕོ་སྐོར་གསུམ་འདི།། བར་དོ་སེལ་བའི་ལམ་མཁན་ཡིན།། ",
  "རླུང་སེམས་ལས་སུ་རུང་བ་འདི།། རྒྱལ་ཁམས་བསྐོར་བའི་ལམ་མཁན་ཡིན།། ",
  "ཕུང་པོ་གཟན་དུ་བསྐྱུར་བ་འདི།། བདག་འཛིན་འདུལ་བའི་ལམ་མཁན་ཡིན།། ",
  "དབེན་པའི་གནས་སུ་སྒོམ་པ་འདི།། བྱང་ཆུབ་སྒྲུབ་པའི་ལམ་མཁན་ཡིན།། ",
  "ལམ་མཁན་དྲུག་གིས་སྣ་དྲངས་ནས།། བྱང་ཆུབ་རྫོང་ལ་འདུག་ཀྱང་འཚལ།། ",
  "ཞེས་གསུངས་ནས་རག་མ་ཕུའི་གནས་སུ་བྱོན་ཏེ། དེ་མན་ཆད་གནས་དེ་ལ་བྱང་ཆུབ་རྫོང་དུ་གྲགས་སོ།། ",
  "དེ་ནས་རྗེ་བཙུན་གྱིས་གནས་དེར་ཆུ་བོ་རྒྱུན་གྱི་ཏིང་ངེ་འཛིན་ལ་བཞུགས་པ་ལས། དུས་ནམ་ཞིག་གི་ཚེ་ནམ་གུང་ལ་བབ་པ་དང་། དམག་གི་དུང་སྒྲ་དང་བསོ་སྒྲ་མང་པོ་བྱུང་བས། ཡུལ་པ་རྣམས་ལ་དགྲ་བྱུང་བ་ཡིན་ནམ་དགོངས་ནས། སྙིང་རྗེ་དྲག་པོ་འཁྲུངས་པའི་ཏིང་ངེ་འཛིན་གྱི་ངང་ལ་བཞུགས་པ་ལས་ཇེ་ཉེ་ཇེ་ཉེར་སོང་སྟེ། འོད་དམར་པོ་ཆེན་པོ་ཞིག་ཐལ་བྱུང་བ་ལ་ཅི་ཡིན་ནམ་སྙམ་གཟིགས་པས། ཐང་ཐམས་ཅད་མེས་འཁྲིགས་ཤིང་ས་དང་བར་སྣང་ཐམས་ཅད་འཇིགས་ཤིང་ཡ་ང་བའི་དམག་ཚོགས་ཀྱིས་གང་འདུག་པ་རྣམས་ཀྱིས་མེ་སྦོར་བ་དང་། ཆུ་འཁྲུག་པ་དང་། རི་བསྙིལ་བ་དང་། ས་གཡོ་བ་དང་། མཚོན་བསྣུན་པ་ལ་སོགས་པ་ཆོ་འཕྲུལ་སྣ་ཚོགས་སྟོན་ཅིང་། ཁྱད་པར་སྒྲུབ་ཕུག་བཤིག་པ་ལ་སོགས་པ་དང་། མི་སྙན་པ་སྣ་ཚོགས་བརྗོད་དུ་བྱུང་བ་ལས། རྗེ་བཙུན་གྱི་ཐུགས་ལ་མི་མ་ཡིན་གྱིས་བར་ཆད་དང་ཐོ་འཚམས་པ་ཡིན་པར་དགོངས་།",
  "",
  "ཨ་ཙ་མ་སྲིད་པ་ཐོག་མེད་དུས་ནས་ལས་ངན་བསགས་པས་རིགས་དྲུག་གི་གནས་སུ་འཁྱམས། ",
  "དེའི་ནང་ནས་ཀྱང་མཁའ་ལ་རྒྱུ་བའི་ཡི་དྭགས་སུ་སྐྱེས། ",
  "བསམ་ངན་སྦྱོར་རྩུབ་ཀྱིས་གཞན་ལ་གནོད་སེམས་དང་ལྡན་པ་འདི་རྣམས་ཀྱིས་སྐྱེ་འགྲོ་མང་པོའི་སྲོག་ལ་འཚེ་ཞིང་གནོད་པ་བྱེད་པར་འདུག་པས། ད་ཡང་ཐར་མེད་ཀྱི་དམྱལ་བར་སྐྱེས་ནས་བཟོད་མེད་ཀྱི་སྡུག་བསྔལ་མྱོང་དགོས་པ་འདི་རྣམས་སྙིང་རེ་རྗེ་དགོངས་ནས་མགུར་འདི་གསུངས་སོ།། ",
  "ཐུགས་བྱམས་པའི་ནམ་མཁའ་ཡངས་པ་ལ།། སྙིང་རྗེའི་ཆུ་འཛིན་རབ་འདུས་ཏེ།། འཕྲིན་ལས་ཀྱི་ཆར་རྒྱུན་བབ་ནས་ཀྱང་།། གདུལ་བྱའི་ལོ་ཏོག་སྨིན་མཛད་པའི།། སྒྲ་སྒྱུར་མར་པའི་ཞབས་ལ་འདུད།། ",
  "འགྲོ་བ་ནམ་མཁའ་དང་མཉམ་པའི་སེམས་ཅན་རྣམས།། རྣམ་མཁྱེན་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་རློབས།། ",
  "ཁྱེད་འདིར་འཚོགས་གནོད་སྦྱིན་མི་མ་ཡིན།། ཡིད་མཁའ་ལ་རྒྱུ་བ་མཁའ་འགྲོའི་ཚོགས།། ཟས་ཡིད་ལ་བཏགས་པ་འི་ཡི་དྭགས་རྣམས།། ལས་མི་དགེ་སྤྱད་པའི་རྣམ་སྨིན་གྱིས།། དུས་ད་ལྟ་ཡི་དྭགས་ལུས་སུ་སྐྱེས།། ",
  "ཚེ་འདིར་ཡང་གཞན་ལ་གནོད་པའི་མཐུས།། ཕྱི་མ་དམྱལ་བའི་གནས་སུ་སྐྱེ།། ",
  "དེ་རྒྱུ་འབྲས་ཟུར་ཙམ་སྟོན་པའི་གླུ།། ད་དགོས་དོན་གཏན་ལ་ཕབ་ཙ་ན།། ང་ནི་བཀའ་བརྒྱུད་བླ་མའི་བུ།། གཞི་དད་པ་སྐྱེས་ནས་ཆོས་ལ་ཞུགས།། ",
  "ལས་རྒྱུ་འབྲས་ཤེས་ནས་དཀའ་བ་སྤྱད།། ལམ་བརྩོན་འགྲུས་བསྐྱེད་ནས་བསྒོམས་པའི་མཐུས།། འབྲས་བུ་སེམས་ཀྱི་གནས་ལུགས་མཐོང་།། ",
  "ངས་སྣང་བ་ཐམས་ཅད་སྒྱུ་མར་ཤེས།། བདག་ཏུ་འཛིན་པའི་ནད་ལས་གྲོལ།། ",
  "གཟུང་འཛིན་འཁོར་བའི་འཆིང་ཐག་བཅད།། འགྱུར་མེད་ཆོས་སྐུའི་རྒྱལ་ས་ཟིན།། ",
  "བློ་ཡ་ང་བྲལ་བའི་རྣལ་འབྱོར་ལ།། ཁྱོད་གནོད་པའི་སེམས་ཀྱིས་བར་གཅོད་པ།། ལུས་ངལ་བ་ཙམ་ཞིག་གྱུར་བར་ཟད།། ",
  "སེམས་སླར་ཡང་ཁོང་ཁྲོ་སྐྱེ་བའི་རྒྱུ།། མི་ང་ཡི་ཤེས་རྒྱུད་ཀུན་གཞི་ལ།།",
  "འདྲེ་ཁྱོད་པ་ས་ཚངས་པའི་འཇིག་རྟེན་ནས།། དམྱལ་ཁམས་བཅོ་བརྒྱད་ཡན་ཆད་ཀྱི།། འགྲོ་བ་རིགས་དྲུག་དགྲར་ལངས་ཀྱང་།། འཇིགས་སོ་སྙམ་པ་ཡོད་རེ་སྐན།། ",
  "ད་འདིར་འཚོགས་གནོད་སྦྱིན་མི་མ་ཡིན།། ཁྱེད་མཐུ་སྟོབས་རྫུ་འཕྲུལ་དཔུང་བསྐྱེད་ལ།། མི་ང་ལ་གནོད་པ་མ་འཁྱོལ་བར།། ཁྱེད་འདི་ནས་གཞན་དུ་སོང་གྱུར་ན།། སྔོན་ཆད་བྱས་པ་དོན་མེད་ཡིན།། ",
  "སླར་ཡང་ཁྱེད་རང་ངོ་རེ་ཚ།། རེམ་ཞིག་རེམ་ཞིག་འདྲེ་ཚོགས་རྣམས།། ཞེས་གསུངས་ནས། ཆོས་ཉིད་ཀྱི་ངང་དུ་མཉམ་པར་བཞག་པས། འདྲེ་ཚོགས་རྣམས་སླར་དད་པར་གྱུར་ཏེ། ཕྱག་དང་བསྐོར་བ་མང་དུ་བྱས། ",
  "ཞབས་སྤྱི་བོར་བླངས་ཏེ། ཁྱེད་བརྟན་པ་ཐོབ་པའི་རྣལ་འབྱོར་པ་ར་གདའ་བ། ངེད་ཀྱིས་ངོ་མ་ཤེས། སྔོན་ཆད་ཐོ་འཚམས་པ་བཟོད་པར་གསོལ། ",
  "ད་ཕྱིན་ཆད་ཅི་གསུང་གི་བཀའ་བསྒྲུབ་པས་ཆོས་འབྲེལ་རེ་གནང་བར་ཞུ་ཟེར་བ་ལ། རྗེ་བཙུན་གྱིས་འོ་ན། སྡིག་པ་ཅི་ཡང་མི་བྱ་ཞིང་།། དགེ་བ་ཕུན་སུམ་ཚོགས་པར་བྱ།། ཞེས་གསུངས་པས། ཁོང་རང་རྣམས་ཀྱིས་ཡིན་ལུགས་བརྗོད། སྲོག་སྙིང་ཕུལ་ནས། བཀའི་འབངས་བགྱིད་པར་ཁས་བླངས་ཏེ། རང་རང་སོ་སོའི་གནས་སུ་སོང་བ་དེ་རྣམས་ནི་མང་ཡུལ་གྱི་བསེའི་ལྷ་མོ་དང་། རི་བོ་དཔལ་འབར་གྱི་གཞི་བདག་ཡིན་ནོ།། ",
  "རྗེ་བཙུན་གྱིས་ཀྱང་། རི་བོ་དཔལ་འབར་གྱི་གཞི་བདག་འདིར་བྱུང་རྟིང་རི་བོ་དཔལ་འབར་ལ་ཆེད་དུ་བསྒོམ་དུ་འགྲོ་མི་དགོས་པ་འདུག་དགོངས་ཏེ། གནས་དེ་ཁར་ཞག་ཤས་བཞུགས་པ་ལས། ཐུགས་དམ་ཤིན་ཏུ་འཕེལ་བར་བྱུང་ནས་མགུར་འདི་བཞེས་སོ།། ",
  "བྱང་ཆུབ་རྫོང་གི་དབེན་གནས་ན།། བྱང་ཆུབ་སྒྲུབ་པའི་མི་ལ་ང་།། བྱང་ཆུབ་སེམས་ལ་དབང་སྒྱུར་ཞིང་།། བྱང་ཆུབ་སེམས་ཀྱི་རྣལ་འབྱོར་སྐྱོང་།། ",
  "བྱང་ཆུབ་ཆེན་པོ་མྱུར་ཐོབ་ནས།། མར་གྱུར་འགྲོ་བ་འདི་དག་ཀུན།། བྱང་ཆུབ་མཆོག་ལ་སྦྱོར་བར་ཤོག། ཅེས་གསུང་ཞིང་ཐུགས་དམ་ལ་བརྩོན་པར་གྱུར་ཏོ།། ",
  "དེ་ནས་ཞག་འགའ་ནས་ཡོན་བདག་ཅིག་གིས་ཤིང་ཁུར་གཅིག་དང་། ཕྱེ་ཁལ་ཕྱེད་ཙམ་ཕུལ་།",
  "",
  "ན་བཟའ་སྲབ་པོ་རང་གདའ་བས་བསེར་དུ་འོང་། ",
  "ལྷོའི་ནང་ནས་རག་མ་འདི་གྲང་ཞིང་དེའི་ནང་ནས་ཀྱང་བྲག་ཐོག་འདི་ནན་ཏར་གྲང་བ་ཞིག་ལགས་པ་ས། བཞེས་ན་བདག་གིས་ཐུལ་བ་གཅིག་འབུལ་བླ་མ་ཁྱེད་ཇི་སྐད་བྱ་བ་ལགས་ཟེར་བ་ལ། རྗེ་བཙུན་གྱིས། ཡོན་བདག་ཁྱོད་རང་གི་མིང་ཅི་ཡིན་གསུངས་པས། ལྷ་འབར་བྱ་བ་ལགས་ཟེར་བ་ལ། རྗེ་བཙུན་གྱིས་མིང་ལེགས་ཏེ། ཁྱེད་ཀྱིས་ཕྱེ་དང་ཐུལ་བ་ལ་སོགས་པ་རྣམས་ལ་ལྟོས་མི་དགོས་པ་ཞིག་ཡིན་ནའང་། ཕྱེ་འབུལ་བ་ངོ་མཚར་ཆེ། ཐུལ་བ་མི་དགོས་ང་འདི་ལྟར་ཡིན་གསུངས་ནས། ལྷ་འབར་ལ་མགུར་འདི་གསུངས་སོ།། ",
  "ང་རིགས་དྲུག་འཁྲུལ་པ་འི་གྲོང་ཁྱེར་དུ།། རྣམ་ཤེས་འཁྲུལ་པ་འི་ཁྱེའུ་ཆུང་འཁྱམས།། ལས་ཀྱི་འཁྲུལ་སྣང་སྣ་ཚོགས་མྱོང་།། ",
  "རེས་འགའ་ལྟོགས་པའི་འཁྲུལ་སྣང་བྱུང་།། རོ་སྙོམས་ལྡོམ་བུ་ཟས་སུ་ཟོས།། རེས་ནི་དཀའ་ཐུབ་རྡོ་འཆའ་བྱས། རེས་འགའ་སྟོང་ཉིད་ཟས་སུ་ཟོས།། རེས་འགའ་ཐབས་ཆག་སྡུག་སྲན་སྐྱེད།། རེས་འགའ་སྐོམ་པའི་འཁྲུལ་སྣང་བྱུང་།། གཡའ་ཡི་སིལ་ཆབ་སྔོན་མོ་འཐུངས།། རེས་འགའ་རང་བྱུང་དྲི་ཆུ་བསྟེན།། རེས་ནི་སྙིང་རྗེའི་ཆུ་རྒྱུན་འཐུངས།། རེས་འགའ་མཁའ་འགྲོའི་དམ་རྫས་།",
  "རེས་འགའ་འཁྱགས་པའི་སྣང་བ་བྱུང་།། རས་གོས་རྐྱང་རེ་གོས་སུ་གྱོན།། རེས་འགའ་གཏུམ་མོའི་བདེ་དྲོད་སྦར།། རེས་ནི་ཐབས་ཆག་སྡུག་སྲན་བསྐྱེད།། རེས་འགའ་གྲོགས་ཀྱི་འཁྲུལ་སྣང་ཤར།། རིག་པ་ཡེ་ཤེས་གྲོགས་སུ་བསྟེན།། དཀར་པོ་དགེ་བཅུའི་ལས་ལ་སྤྱད།། ཡང་དག་ལྟ་བའི་ཉམས་ལེན་བྱས།། རང་རིག་སེམས་ཀྱི་རྩ་བདར་བཅད།། ང་རྣལ་འབྱོར་མི་ཡི་སེང་གེ་ཡིན།། ",
  "ལྟ་བ་བཟང་པོའི་གཡུ་རལ་རྒྱས།། སྒོམ་པ་བཟང་པོའི་མཆེ་སྡེར་ཅན།། ཉམས་ལེན་གངས་ཀྱི་ལྟོངས་སུ་བྱས།། ཡོན་ཏན་འབྲས་བུ་ཐོབ་ཏུ་རེ།། ང་རྣལ་འབྱོར་མི་ཡི་རྒྱ་སྟག་ཡིན།། ",
  "བྱང་ཆུབ་སེམས་ཀྱི་རྩལ་གསུམ་རྫོགས།། ཐབས་ཤེས་དབྱེར་མེད་གྲ་འཛུམ་ཅན།། འོད་གསལ་སྨན་ལྗོངས་ནགས་ལ་བསྡད།། གཞན་དོན་འབྲས་བུ་འབྱུང་དུ་རེ།། ང་རྣལ་འབྱོར་མི་ཡི་རྒོད་པོ་ཡིན།། ",
  "བསྐྱེད་རིམ་གསལ་བའི་འདབ་གཤོག་རྒྱས།། རྫོགས་རིམ་བརྟན་པའི་ལྡེམ་སྒྲོ་ཅན།། ཟུང་འཇུག་ཆོས་ཉིད་མཁའ་ལ་ལྡིང་།། ཡང་དག་དོན་གྱི་བྲག་ལ་ཉལ།། འབྲས་བུ་དོན་གཉིས་འགྲུབ་ཏུ་རེ།། ང་རྣལ་འབྱོར་མི་ཡི་དམ་པ་སྟེ།། ང་ནི་མི་ལ་རས་པ་ཡིན།། ང་ནི་སྣང་བ་གདོང་འདེད་མཁན།། ང་ནི་འདུན་མ་གང་བྱུང་མཁན།། ང་ནི་ངེས་མེད་རྣལ་འབྱོར་པ།།",
  "ང་ནི་གང་བྱུང་གཏད་མེད་མཁན།། ང་ནི་ཟས་མེད་ལྡོམ་བུ་བ།། ང་ནི་གོས་མེད་གཅེར་བུ་བ།། ང་ནི་ནོར་མེད་སློང་མོ་བ།། ང་ནི་ཕྱི་ཚིས་བསམ་མེད་མཁན།། ང་ནི་འདིར་སྡོད་འདིར་གནས་མེད།། ང་ནི་སྤྱོད་པ་བྱུང་རྒྱལ་མཁན།། ང་ནི་སྨྱོན་པ་ཤི་སྐྱིད་མཁན།། ང་ནི་ཅང་མེད་དགོས་མེད་མཁན།། དགོས་པའི་ཡོ་བྱད་བསྒྲུབ་དགོས་ན།། མི་ཁྱོད་ལ་ཉོན་མོངས་དཀའ་ཚེགས་ཡོད།། ཡོན་བདག་འོ་བརྒྱལ་ལོག་ལ་བཞུད།། རྣལ་འབྱོར་གང་བྱུང་མདུན་མ་བྱེད།། ཐུགས་བསམ་པ་བཟང་ཞིང་དགེ་བ་ཡིས།། སྦྱིན་གཏོང་བྱེད་པ་ཐུགས་ལ་བཏགས།། ཚེ་འདིར་ཚེ་རིང་ནད་མེད་ཅིང་།། དལ་འབྱོར་བདེ་སྐྱིད་ལོངས་སྤྱད་ནས།། ཕྱི་མ་དག་པའི་ཞིང་ཁམས་སུ།། མཇལ་ནས་ཆོས་ལ་སྤྱོད་པར་ཤོག། དེ་ནས་གཞན་དོན་གྲུབ་པར་ཤོག། ",
  "ཅེས་གསུངས་པས། ཁོ་ཤིན་ཏུ་དད་པར་གྱུར་ཏེ། ཁྱེད་གྲུབ་ཐོབ་མི་ལ་ཡིན་པར་གདའ་བས། དེ་ཀས་ཆོག་པར་གདའ་སྟེ། ངེད་མི་ནག་པ་ཚོགས་རྫོགས་ཕྱིར་དུ་འདིར་བཞུགས་རིང་འཚོ་ཆས་བདག་གིས་བསྒྲུབས་པས་ཅིས་ཀྱང་བཞེས་པར་ཞུ་ཞེས་ཞུས་ནས། བྱང་ཆུབ་རྫོང་དུ་བཞུགས་རིང་གི་འཚོ་རྒྱགས་ཕྱུག་པོ་ལྷ་འབར་གྱིས་ཕུལ་ལོ།། ",
  "དེ་ནས་རྗེ་བཙུན་ལ་ཐུགས་དམ་ཤིན་ཏུ་བོགས་ཆེ་བར་བྱུང་བས། ཐུགས་མཉེས་བཞིན་པ་འི་ངང་ལ་རག་མའི་ཉ་མ་འགའ་མཇལ་དུ་བྱུང་བ་རྣམས་ན་རེ་གནས་ལ་ཐུགས་འགྲོ་བ་དང་། ཐུགས་དམ་སྨར་པོ་བྱུང་ངམ་ཞུས་པ་ལ། རྗེ་བཙུན་གྱིས་གནས་ལ་ཡིད་མགུ་དགེ་སྦྱོར་ཡང་འཕེལ་བར་བྱུང་གསུངས་།",
  "",
  "ཁོང་རྣམས་ན་རེ་དེ་ག་འོང་ཞུས། གནས་དགའ་མོ་འདི་ལ་བསྟོད་པ་ཞིག་དང་། ཁྱེད་རང་གི་ཐུགས་དམ་མཛད་ཚུལ་ཞིག་གནང་བར་ཞུ་ཞུས་པའི་ལན་དུ་མགུར་འདི་གསུངས་སོ།། བྱང་ཆུབ་རྫོང་གི་དབེན་གནས་འདི།། ཕུ་ན་ལྷ་བཙན་གངས་དཀར་མཐོ།། མདའ་ན་ཡོན་བདག་དད་ལྡན་མང་།། རྒྱབ་རི་དར་དཀར་ཡོལ་བས་བཅད།། མདུན་ན་དགོས་འདོད་ནགས་ཚལ་སྤུངས།། སྤང་གཤོང་ནེའུ་གསིང་ཆེ་ལ་ཡངས།། དྲི་ལྡན་ཡིད་འོང་པདྨ་ལ།། རྐང་དྲུག་ལྡན་པའི་དར་དིར་ཅན།། རྫིང་བུ་ལྟེང་ཀ་ཆུ་ངོགས་ལ།། ཆུ་བྱ་མགྲིན་པ་སྐྱོགས་ནས་བལྟ།། ལྗོན་ཤིང་རྒྱས་པའི་ཡལ་ག་ལ།། མཛེས་པའི་བྱ་ཚོགས་སྐད་སྙན་བསྒྱུར།། དྲི་བཞོན་བསེར་བུས་བཏབ་པ་ལ།། རྐང་འཐུང་ཡལ་གས་གར་སྟབས་བྱེད།། མཐོ་ཞིང་གསལ་བའི་ལྗོན་ཤིང་རྩེར།། སྤྲ་སྤྲེའི་ཡང་རྩལ་སྣ་ཚོགས་བྱེད།། སྔོ་འཇམ་ཡངས་པའི་གསིང་མ་ལ།། རྐང་བཞི་དུད་འགྲོ་ཟས་ལ་བཀྲམ།། དེ་དག་སྐྱོང་བྱེད་ཕྱུགས་རྫི་རྣམས།། གླུ་དང་གླིང་བུའི་སྐད་སྙན་བསྒྱུར།། འཇིག་རྟེན་སྲེད་པའི་ཁོལ་པོ་རྣམས།། ཟང་ཟིང་ལས་བྱེད་ས་གཞི་ཁེབས།། ",
  "དེ་ལ་ལྟ་བའི་རྣལ་འབྱོར་ང་།། ཀུན་གསལ་རིན་ཆེན་བྲག་སྟེང་ན།། སྣང་བ་མི་རྟག་དཔེ་རུ་འདྲེན།། འདོད་ཡོན་མིག་ཡོར་ཆུ་རུ་སྒོམ།། ཚེ་འདི་རྨི་ལམ་སྒྱུ་མར་ལྟ།། མ་རྟོགས་པ་ལ་སྙིང་རྗེ་སྒོམ།། ནམ་མཁའ་སྟོང་པ་ཟས་སུ་ཟ།། ཡེངས་པ་མེད་པའི་བསམ་གཏན་སྒོམ།། སྣ་ཚོགས་ཉམས་ལ་ཅི་ཡང་འཆར།། ཨེ་མ་ཁམས་གསུམ་འཁོར་བའི་ཆོས།།",
  "",
  "མེད་བཞིན་སྣང་བ་ངོ་མཚར་ཆེ།། ",
  "ཞེས་གསུངས་པས། ཁོང་རྣམས་དད་བཞིན་ལོག་སོང་ངོ།། རག་མའི་སྐོར་སྔ་མའོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་རག་མ་ནས་སྐྱང་ཕན་ནམ་མཁའ་རྫོང་དུ་བྱོན་ཏེ་བཞུགས་པའི་དུས་ནམ་ཞིག་གི་ཚེ་སྤྲེའུ་རི་བོང་ལ་ཞོན་པ་ཞིག་ཤོ་མའི་ཕུབ་གྱོན། སོག་མའི་མདའ་གཞུ་ཐོགས་ནས་གླགས་ལྟར་བྱུང་བ་ལ། རྗེ་བཙུན་བཞད་མོ་ཞིག་ཤོར་བས། ཁོ་ན་རེ། ཁྱོད་འཇིགས་སུ་རེ་ནས་འོངས་པ་ཡིན་ཏེ། མི་འཇིགས་ན་འགྲོ་ཟེར་བ་ལ། རྗེ་བཙུན་གྱིས། ང་སྣང་བ་སེམས་སུ་ཐག་ཆོད་ཅིང་།། སེམས་ཉིད་ཆོས་སྐུར་ངོ་འཕྲོད་པ་ས།། འདྲེ་ཁྱོད་ཀྱིས་ཆོ་འཕྲུལ་ཅི་བསྟན་ཡང་།། རྣལ་འབྱོར་ང་ཡི་གད་མོའི་གནས།། ",
  "ཞེས་གསུངས་པས། ཁོས་ཞབས་ཏོག་སྒྲུབ་པར་ཁས་བླངས་ཏེ་འཇའ་ཡལ་བ་བཞིན་སོང་བ་དེ་གྲོ་ཐང་རྒྱལ་པོ་ཡིན་ནོ།། དེ་ནས་གྲོ་ཐང་གི་ཡོན་བདག་རྗེ་བཙུན་གྱི་ཞལ་བལྟར་བྱུང་བ་རྣམས་ན་རེ། གནས་འདི་ལ་ཡོན་ཏན་ཅི་གདའ་ཞུས་པའི་ལན་དུ་མགུར་འདི་གསུངས་སོ།། བླ་མ་རྗེ་ལ་གསོལ་བ་འདེབས།། གནས་འདིའི་ཡོན་ཏན་ཤེས་མ་ཤེས།། གནས་འདིའི་ཡོན་ཏན་མ་ཤེས་ན།། དབེན་གནས་སྐྱང་ཕན་ནམ་མཁའ་རྫོང་།། ནམ་མཁའ་རྫོང་གི་ཕོ་བྲང་ན།། སྟེང་ན་ལྷོ་སྤྲིན་སྨུག་པོ་ཐིབས།། འོག་ན་གཙང་ཆབ་སྔོན་པོ་འབབ།། རྒྱབ་ན་བྲག་དམར་ནམ་མཁའི་དབྱིངས།། མདུན་ན་སྤང་པོ་མེ་ཏོག་བཀྲ།། ཟུར་ན་གཅན་གཟན་ངར་སྐད་འདོན།། ལོགས་ལ་བྱ་རྒྱལ་རྒོད་པོ་ལྡིང་།།",
  "མཁའ་ལ་སྦྲང་ཆར་ཟིམ་བུ་འབབ།། རྒྱུན་དུ་བུང་བས་གླུ་དབྱངས་ལེན།། ཤ་རྐྱང་མ་བུས་རྩེ་བྲོ་བརྡུང་།། སྤྲ་དང་སྤྲེའུས་ཡང་རྩལ་སྦྱོང་།། ཅོ་ག་མ་བུ་འགྱུར་སྐད་མང་།། ལྷ་བྱ་གོང་མོས་གླུ་དབྱངས་ལེན།། རྫ་ཆབ་སིལ་མས་སྙན་པ་བརྗོད།། དུས་ཀྱི་སྐད་རིགས་ཉམས་ཀྱི་གྲོགས།། གནས་འདིའི་ཡོན་ཏན་བསམ་མི་ཁྱབ།། ཉམས་དགའ་གླུ་རུ་བླངས་པ་ཡིན།། ",
  "གདམས་ངག་ཁ་རུ་བཏོན་པ་ཡིན།། འདིར་འཚོགས་ཡོན་བདག་ཕོ་མོ་རྣམས།། མི་ང་ཕྱིར་འབྲོངས་ལ་ང་བཞིན་མཛོད།། ལས་སྡིག་པ་སྤོངས་ལ་དགེ་བ་སྒྲུབས།། ཞེས་གསུངས་པས། ",
  "ཁོང་རྣམས་ཀྱི་ནང་ན་སྔགས་པ་ཞིག་འདུག་པ་དེ་ན་རེ། རྗེ་བཙུན་ལགས། ངེད་རྣམས་ལ་ཞལ་མཇལ་བ་འི་དགའ་སྟོན་ནམ་བྱོན་སྐྱེས་སུ་ལྟ་སྒོམ་སྤྱོད་པའི་ཉམས་ལེན་གོ་སླ་ལ་འཁྱེར་བདེ་བ་ཞིག་གནང་བར་ཞུ་ཞུས་པའི་ལན་དུ་མགུར་འདི་གསུངས་སོ།། ",
  "བླ་མའི་བྱིན་རླབས་སེམས་ལ་ཞུགས།། སྟོང་ཉིད་རྟོགས་པར་བྱིན་གྱིས་རློབས།། ",
  "ཡོན་བདག་དད་པའི་ཕྱག་ལན་དུ།། ལྷ་ཡི་དམ་མཉེས་པའི་གླུ་ཞིག་ལེན།། ",
  "སྣང་དང་སྟོང་དང་དབྱེར་མེད་གསུམ།། འདི་གསུམ་ལྟ་བའི་མདོར་བསྡུས་ཡིན།། ",
  "གསལ་དང་མི་རྟོག་མ་ཡེངས་གསུམ།། འདི་གསུམ་སྒོམ་པའི་མདོར་བསྡུས་ཡིན།། ",
  "ཆགས་མེད་ཞེན་མེད་མཐར་སྐྱོལ་གསུམ།། འདི་གསུམ་སྤྱོད་པའི་མདོར་བསྡུས་ཡིན།། ",
  "རེ་མེད་དོགས་མེད་འཁྲུལ་མེད་གསུམ།། འདི་གསུམ་འབྲས་བུའི་མདོར་བསྡུས་ཡིན།། ",
  "ངོ་མེད་ལྐོག་མེད་ཟོལ་མེད་གསུམ།། འདི་གསུམ་དམ་ཚིག་མདོར་བསྡུས་ཡིན།། ",
  "ཞེས་གསུངས་པས། ཁོང་རྣམས་དད་བཞིན་དུ་ལོག་སོང་བ་།",
  "ཡང་ཞག་འགའ་ནས་ཉ་མ་མང་པོ་མཇལ་དུ་བྱུང་བ་ལས། སྔར་གྱི་དེ་རྣམས་ཀྱིས་རྗེ་བཙུན་སྐུ་ཁམས་དང་འཁྱེར་སོ་བདེ་ལགས་སམ་ཞེས་སྙུན་དྲིས་པའི་ལན་དུ་མགུར་འདི་གསུངས་སོ།། ",
  "བླ་མ་དམ་པའི་ཞབས་ལ་འདུད།། གནས་མི་མེད་དབེན་པའི་ནགས་འདབས་ན།། མི་ལ་རས་པའི་སྒོམ་ལུགས་བདེ།། འཛིན་ཆགས་མེད་པའི་འགྲོ་འདུག་བདེ།། ན་ཚ་མེད་པའི་སྒྱུ་ལུས་བདེ།། ཉལ་བ་མེད་པའི་འདུག་ལུགས་བདེ།། རྟོག་པ་མེད་པའི་ཏིང་འཛིན་བདེ།། གྲང་བ་མེད་པའི་གཏུམ་མོ་བདེ།། ཞུམ་པ་མེད་པའི་བརཏལ་ཞུགས་བདེ།། རྩོལ་བ་མེད་པའི་སོ་ནམ་བདེ།། གཡེང་བ་མེད་པའི་དབེན་གནས་བདེ།། དེ་ཚོ་ལུས་ཀྱི་འཁྱེར་སོ་ཡིན།། ",
  "ཐབས་ཤེས་གཉིས་ཀྱི་ཐེག་པ་བདེ།། བསྐྱེད་རྫོགས་ཟུང་འཇུག་ཉམས་ལེན་བདེ།། རླུང་འགྲོ་འོང་མེད་པའི་དྲན་པ་བདེ།། ལབ་གྲོགས་མེད་པའི་སྨྲ་བཅད་བདེ།། དེ་ཚོ་ངག་གི་འཁྱེར་སོ་ཡིན།། ",
  "ངོས་གཟུང་མེད་པའི་ལྟ་བ་བདེ།། རྒྱུན་ཆད་མེད་པའི་སྒོམ་པ་བདེ།།",
  "ཉམས་པ་མེད་པའི་སྤྱོད་པ་བདེ།། རེ་དོགས་མེད་པའི་འབྲས་བུ་བདེ།། དེ་ཚོ་སེམས་ཀྱི་འཁྱེར་སོ་ཡིན།། འགྱུར་མེད་རྟོག་མེད་འོད་གསལ་བདེ།། བདེ་ཆེན་རྣམ་དག་དབྱིངས་སུ་བདེ།། འགག་མེད་འཆར་སྒོའི་ཀློང་དུ་བདེ།། ཤིན་ཏུ་བདེ་བའི་དབྱངས་ཆུང་འདི།། ཉམས་མྱོང་གླུ་རུ་བླངས་པ་ཡིན།། ལྟ་སྤྱོད་ཟུང་དུ་སྦྲེལ་བ་ཡིན།། སླད་ནས་བྱང་ཆུབ་སྒྲུབ་པ་རྣམས།། ཉམས་སུ་ལེན་ན་དེ་ལྟར་མཛོད།། ",
  "ཅེས་གསུངས་པས། ཉ་མ་རྣམས་ན་རེ། བླ་མའི་སྐུ་གསུང་ཐུགས་ཀྱི་འཁྱེར་སོའི་བདེ་ལུགས་དེ་རྣམས་ཤིན་ཏུ་ངོ་མཚར་ཆེ་བར་གདའ། དེ་རྣམས་གང་ལས་བྱུང་ཞུས་པས། དེ་རྣམས་སེམས་རྟོགས་པ་ལས་བྱུང་བ་ཡིན་གསུངས་པས། འོ་ན་ངེད་རྣམས་ལའང་བདེ་བ་དེ་ལྟ་བུ་རང་མ་བྱུང་རུང་། དེའི་ཆ་འདྲ་ཙམ་འོང་དུ་རེ་བས། སེམས་རྟོགས་ཐབས་ཀྱི་སྒོམ་ལུགས་འདི་ལྟར་གྱིས་གསུང་བའི་ཆོས་གོ་སླ་ལ་འཁྱེར་བདེ་བ་ཞིག་གནང་བར་ཞུ་ཞུས་པའི་ལན་དུ། ",
  "རྗེ་བཙུན་གྱིས་སེམས་དོན་བཅུ་གཉིས་མ་འདི་མགུར་གསུངས་སོ།། བླ་མ་དམ་པའི་ཞབས་ལ་འདུད།། ཡོན་བདག་སེམས་ཉིད་རྟོགས་འདོད་རྣམས།། ཉམས་སུ་ལེན་ན་འདི་ལྟར་མཛོད།། ",
  "དད་དང་མཁས་དང་བཙུན་དང་གསུམ།། འདི་གསུམ་སེམས་ཀྱི་སྲོག་ཤིང་ལགས།། བཙུགས་ན་བརྟན་ལ་འཇུག་ན་བདེ།། སྲོག་ཤིང་མཛད་ན་དེ་ལ་མཛོད།། ",
  "ཆགས་མེད་ཞེན་མེད་རྨོངས་མེད་གསུམ།། འདི་གསུམ་སེམས་ཀྱི་གོ་ཆ་ལགས།། གྱོན་ན་ཡང་ལ་མཚོན་ཁར་སྲ།། གོ་ཆ་མཛད་ན་དེ་ལ་མཛོད།། ",
  "སྒོམ་དང་བརྩོན་འགྲུས་སྡུག་སྲན་གསུམ།། འདི་གསུམ་སེམས་ཀྱི་རྟ་ཕོ་ལགས།།",
  "རྒྱུགས་ན་མགྱོགས་ལ་འབྲོས་ན་ཐར།། རྟ་ཕོ་མཛད་ན་དེ་ལ་མཛོད།། རང་རིག་རང་གསལ་རང་བདེ་གསུམ།། འདི་གསུམ་སེམས་ཀྱི་འབྲས་བུ་ལགས།། བཏབ་ན་སྨིན་ལ་ཟོས་ན་བཅུད།། འབྲས་བུ་མཛད་ན་དེ་ལ་མཛོད།། སེམས་དོན་རྣམ་པ་བཅུ་གཉིས་འདི།། རྣལ་འབྱོར་བློ་ལ་ཤར་ནས་བླངས།། ཁྱོད་ཡོན་བདག་དད་པའི་ཕྱག་ལེན་མཛོད།། ཅེས་གསུངས་པས། ཁོང་རྣམས་དད་པར་གྱུར་ནས་ཕྱིས་ཀྱང་ཞབས་ཏོག་ཕུན་སུམ་ཚོགས་པ་བསྒྲུབས་པར་གྱུར་ཏོ།། རྗེ་བཙུན་ཡང་ཡོལ་མོ་གངས་ར་ལ་ཐུགས་ཆས་སོ།། ",
  "སྐྱང་ཕན་ནམ་མཁའ་རྫོང་གི་སྐོར་རོ།།།། ༈ན་མོ་གུ་རུ། རྣལ་འབྱོར་གྱི་དབང་ཕྱུག་དམ་པ་རྗེ་བཙུན་མི་ལ་རས་པ་དེ་ཉིད་བླ་མའི་བཀའ་བསྒྲུབ་ཕྱིར་སྐྱང་ཕན་ནས་ཡོལ་མོ་གངས་ལ་བྱོན་ཏེ། སིང་ག་གླིང་གི་ནགས་གསེབ་སྟག་ཕུག་སེང་གེ་རྫོང་དུ་བཞུགས་དུས། ཡོལ་མོའི་གཞི་བདག་མོས་དང་པོ་ནས་ཞི་བའི་སྒོ་ནས་མཛེས་པའི་གཟུགས་བསྟན། བཀའ་འབངས་སུ་ཁས་བླངས་ནས་བསྙེན་བཀུར་ཕུན་སུམ་ཚོགས་པ་བསྒྲུབས་པར་གྱུར་ཏོ།། ",
  "དེ་ནས་རྗེ་བཙུན་ཐུགས་དམ་ཤིན་ཏུ་འཕེལ་བར་ཡོད་པའི་ཚེ། མོན་ཡུལ་གྱི་བནྡེ་གཞོན་ནུ་མ་ལྔ་ཙམ་ཆོས་ཞུར་བྱུང་བ་རྣམས་ན་རེ། གནས་འདིར་འཇིགས་སྐྲག་གིས་བོགས་འདོན་ཡོད་པས་ཐུགས་དམ་ཤིན་ཏུ་འཕེལ་བ་ཞིག་ཡོད། བླ་མ་ལ་ཡང་བྱུང་ལགས་སམ་ཞུས་པའི་ལན་དུ། གནས་ལ་བསྟོད་པ་དང་ཐུགས་དམ་འཁྲུངས་ཚུལ་འདི་མགུར་དུ་གསུངས་སོ།། བླ་མ་དམ་པའི་ཞབས་ལ་འདུད།། ང་བསོད་ནམས་བསགས་པས་རྗེ་དང་མཇལ།། བླ་མས་ལུང་བསྟན་གནས་སུ་སླེབ།། མོན་ཡུལ་ཤིང་རི་བདེ་བའི་ཁར།། སྤང་རི་མེ་ཏོག་བཀྲ་བའི་ཡུལ།། ལྗོན་ཤིང་གར་སྟབས་བྱེད་པའི་གསེབ།། སྤྲ་སྤྲེའུས་རྩེད་མོ་རྩེ་བའི་ས།། བྱ་སྐད་སྣ་ཚོགས་སྒྲོག་པའི་གནས།། བུང་བ་ལང་ལིང་འཕུར་བའི་ས།། ཉིན་མཚན་མེད་པའི་འཇའ་རིས་འཁྱུག། དབྱར་དགུན་མེད་པར་སྦྲང་ཆར་འབབ།།",
  "དེ་ལྟ་བུ་ཡི་དབེན་གནས་ན།། རྣལ་འབྱོར་མི་ལ་རས་པ་ང་།། སེམས་སྟོང་ཉིད་སྒོམ་པའི་འོད་གསལ་བདེ།། འཆར་སྒོ་མང་ན་ཤིན་ཏུ་བདེ།། མཐོ་དམན་ཆེ་ན་དེ་བས་བདེ།། ལས་ངན་མེད་པའི་སྐྱེ་གཟུགས་བདེ།། སྣ་ཚོགས་འཁྲུགས་ན་ཤིན་ཏུ་བདེ།། འཇིགས་སྣང་ཆེ་ན་དེ་བས་བདེ།། ཉོན་མོངས་སྐྱེ་འཆིའི་ཤི་བྲལ་བདེ།། གདུག་རྩུབ་ཆེ་ན་ཤིན་ཏུ་བདེ།། ན་ཚ་མེད་ན་དེ་བས་བདེ།། སྡུག་བསྔལ་བདེ་བར་ཤར་བ་བདེ།། ཉམས་ཤུགས་ལ་འཁྲུལ་འཁོར་ཤིན་ཏུ་བདེ།། མཆོང་རྒྱུག་གི་གར་སྟབས་དེ་བས་བདེ།། ངག་བྱུང་རྒྱལ་གླུ་ཡི་དཀོར་མཛོད་བདེ།། ཚིག་བུང་བའི་བརྡ་དབྱངས་ཤིན་ཏུ་བདེ།། སྒྲ་ཚོགས་སུ་འགྱུར་ན་དེ་བས་བདེ།། སེམས་ངར་ལྡན་གྱི་སྤོབས་པ་དབྱིངས་སུ་བདེ།། རང་ཤུགས་ཀྱི་རང་ཤར་ཤིན་ཏུ་བདེ།། སྣ་ཚོགས་སུ་ཤར་ན་དེ་བས་བདེ།། ཉམས་བདེ་ཞིང་སྐྱིད་པའི་རྣལ་འབྱོར་ལ།། བུ་དད་པ་ཅན་མཇལ་བའི་བྱོན་སྐྱེས་མཛོད།། ",
  "ཅེས་གསུངས་ཏེ། དབང་དང་གདམས་ངག་གནང་ནས་སྒོམ་དུ་བཅུག་པས་ཉམས་རྟོགས་བཟང་པོ་སྐྱེས་པ་ལ་རྗེ་བཙུན་ཐུགས་མཉེས་ཏེ། ཞལ་གདམས་བདུད་རྩིའི་ཉམས་དབྱངས་འདི་མགུར་དུ་གསུངས་སོ།།",
  "བླ་མ་སངས་རྒྱས་ཆོས་ཀྱི་སྐུ།། མ་ནོར་ཐར་པའི་ལམ་སྟོན་པ།། ཐུགས་རྗེ་འཕྲིན་ལས་འགྲོ་བའི་དཔལ།། འབྲལ་མེད་གཙུག་གི་རྒྱན་དུ་བཞུགས།། ",
  "ཁྱེད་འདིར་བཞུགས་ཆོས་མཛད་ཉམས་ལེན་མཁན།། དམ་ཆོས་བྱེད་ལུགས་མང་ན་ཡང་།། ཟབ་ལམ་བསྒོམ་པ་སྐལ་བ་བཟང་།། ཁྱེད་ཚེ་གཅིག་སངས་རྒྱས་བསྒྲུབ་དུས་སུ།། ཚེ་འདིའི་རང་འདོད་མ་ཆེ་ཞིག། ཆེས་ན་དགེ་སྡིག་སྣ་ཚོགས་སྤྱོད།། སྤྱད་ན་ངན་འགྲོར་ལྟུང་བར་འགྱུར།། ",
  "བླ་མའི་ཞབས་ཏོག་བྱེད་དུས་སུ།། ངས་བྱས་ཁོང་ཡུས་མ་ཆེ་ཞིག། ཆེས་ན་དཔོན་སློབ་རེ་འཁེང་འབྱུང་།། བྱུང་ན་བསམ་པའི་དོན་མི་འགྲུབ།། ",
  "དམ་ཚིག་སྡོམ་པ་བསྲུང་དུས་སུ།། མི་ནག་གྲོང་དུ་མ་ཉལ་ཅིག། ཉལ་ན་མིག་ལོབས་ངན་པ་སྐྱེ།། སྐྱེས་ན་དམ་ཚིག་སྡོམ་པ་འཆོར།། ",
  "ཐོས་པའི་སློབ་གཉེར་བྱེད་དུས་སུ།། ཐ་སྙད་ང་རྒྱལ་མ་ཆེ་ཞིག། ཆེས་ན་དུག་ལྔའི་མེ་རོ་ལྡང་།། ལངས་ན་དགེ་སྦྱོར་བསམ་པ་འཁྲུག། ",
  "གྲོགས་དང་ལྷན་ཅིག་སྒོམ་དུས་སུ།། བྱ་རྒྱུ་བྱེད་རྒྱུ་མ་མང་ཞིག། མང་ན་ཟབ་མོའི་དགེ་སྦྱོར་གཡེང་།། གཡེངས་ན་ལྷ་ཆོས་སྐལ་བ་ཆད།། ",
  "ཐབས་ལམ་སྙན་རྒྱུད་སྒོམ་དུས་སུ།། འདྲེ་འདུལ་བྱིན་རླབས་མ་བྱེད་ཅིག། བྱས་ན་རང་རྒྱུད་འདྲེ་རུ་ལྡང་།། ལངས་ན་གྲོང་པའི་ཆོས་སྤྱོད་རེམ།།",
  "",
  "ཉམས་དང་རྟོགས་པ་ཤར་དུས་སུ།། ཕོ་ཚོད་མངོན་ཤེས་མ་འཆད་ཅིག། བཤད་ན་གསང་བའི་བརྡ་སྐད་འཆོར།། ཤོར་ན་ལམ་རྟགས་ཡོན་ཏན་འགྲིབ།། སྐྱོན་དུ་ཤེས་ནས་སྤོང་བར་མཛོད།། སྡིག་སྤྱོད་ཁྲམ་ཟས་ཟ་བ་དང་།། གཤིན་པོའི་རོ་དོམ་འཁུར་བ་དང་།། ངོ་སྲུང་གི་འདུན་མ་མ་བྱེད་པར།། ཉམས་ཆུང་གྱིས་ལ་རང་མགོ་ཐོན།། ཞེས་གསུངས་པས། ",
  "ཁོང་རྣམས་ཀྱིས་རང་མགོ་འདོན་ལུགས་ཇི་ལྟར་བགྱིད། རྗེ་བཙུན་གྱིས་གསུང་བར་ཞུ་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་བཀའ་དྲིན་ཅན་ལ་གསོལ་བ་འདེབས།། སྤྲང་ཉམས་ལེན་བདེ་བར་བྱིན་གྱིས་རློབས།། ཁྱེད་གསར་བུའི་ཁྲིད་ཕྲུག་གཞོན་ནུ་རྣམས།། ལས་དགེ་སྡིག་གཡོ་སྒྱུའི་གྲོང་ཁྱེར་ན།། བུ་སྐལ་བ་མ་ཆད་ལྷ་ཆོས་ཉན།། ལམ་ལོག་པར་མ་སོང་ང་དང་ཕྲད།། ཚོགས་ཡང་ཡང་བསགས་པས་སྒོམ་སྒྲུབ་བྱེད།། བྱིན་རླབས་ཀྱི་ན་བུན་ཉམས་རྟོགས་སྐྱེས།། སྐྱེས་པས་མི་ཕན་མགོ་འདོན་འཚལ།། རང་མགོ་འདོན་པ་འི་མན་ངག་འདི།། བརྩེ་བས་བཤད་ཀྱིས་རྣ་བས་ཉོན།། ",
  "དབེན་གནས་རི་ཁྲོད་འཛིན་དུས་སུ།། གྲོང་ཡུལ་གྱི་ལྟད་མོ་མ་དྲན་ཅིག། དྲན་ན་རང་སེམས་བདུད་ཀྱིས་གཡེངས།། བློ་ནང་དུ་ཁུག་ལ་རང་མགོ་ཐོན།། ",
  "སྒོམ་སྙིང་རུས་གནད་ནས་འདོན་དུས་སུ།། ནམ་འཆི་ཆ་མེད་སེམས་པ་དང་།། འཁོར་བའི་ཉེས་དམིགས་དྲན་པ་ཡིས།། ཚེ་འདིའི་སྐྱིད་འདོད་མ་དྲན་པར།། སྡུག་སྲན་བསྐྱེད་ལ་རང་མགོ་ཐོན།། ",
  "ཟབ་མོའི་སྒོམ་ཁྲིད་ཞུ་དུས་སུ།། སློབ་གཉེར་གྱི་ཤེས་འདོད་མ་ཆེ་།",
  "ཆེས་ན་གྲོང་པའི་ཆོས་སྤྱོད་རེམ།། རེམ་ན་མི་ཚེ་སྟོང་ཟད་འོང་།། ཉམས་ཆུང་དུ་གྱིས་ལ་རང་མགོ་ཐོན།། ",
  "ཉམས་རྟོགས་ཉག་ཉུག་སྐྱེས་དུས་སུ།། བརྗོད་འདོད་ཀྱི་རང་རྩིས་མ་ཆེ་ཞིག། བརྗོད་ན་མ་དང་མཁའ་འགྲོ་འཁྲུག། ཡེངས་མེད་དུ་སྒོམ་ཞིང་རང་མགོ་ཐོན།། ",
  "བླ་མ་དང་མཉམ་དུ་འགྲོགས་དུས་སུ།། བཟང་ངན་གྱི་སྐྱོན་ཡོན་མ་རྟོག་ཅིག། བརྟགས་ན་སྐྱོན་གྱི་ཕུང་པོར་མཐོང་།། དག་སྣང་བྱེད་བཞིན་རང་མགོ་ཐོན།། ",
  "མཆེད་གྲོགས་དང་དབང་གྲལ་མཐུན་དུས་སུ།། གྲལ་མགོ་དང་ཁ་རྒན་མ་འདོད་ཅིག། འདོད་ན་ཆགས་སྡང་གིས་དམ་ཚིག་འཁྲུག། མཐུན་པོ་བྱེད་བཞིན་རང་མགོ་ཐོན།། ",
  "གྲོང་ཡུལ་དུ་ལྡོམ་བུ་བྱེད་དུས་སུ།། ཆོས་ཟོག་གིས་མི་མགོ་མ་བསྐོར་ཅིག། བསྐོར་ན་རང་ཉིད་ངན་འགྲོར་ལྟུང་།། ལས་དྲང་པོ་བགྱིས་ཤིང་རང་མགོ་ཐོན།། ",
  "ལར་དུས་དང་རྣམ་པ་ཐམས་ཅད་དུ།། རང་རྩིས་དང་རང་འདོད་མ་ཆེ་ཞིག། ཆེས་ན་ཆོས་གཟུགས་ཀྱིས་དྲེད་པོར་འགྲོ།། རྫུན་ཟོལ་ཟོག་སྤོངས་ལ་རང་མགོ་ཐོན།། ",
  "རང་མགོ་འདོན་པ་འི་སྐྱེས་བུ་ལ།། རང་དྲིན་ཆེ་བའི་གདམས་ངག་རྣམས།། རང་གཞན་དོན་དུ་ད་དུང་སྟེར།། སྦྱིན་པ་སྙིང་གི་དཀྱིལ་དུ་ཟུངས།། ཞེས་གསུངས་།",
  "",
  "ཁོང་རྣམས་སྒོམ་སྒྲུབ་ལ་སྙིང་རུས་དང་། ཚེ་འདི་བློས་བཏང་གི་ཞེ་བཅད་ཆེ་བར་བྱུང་སྟེ། རྗེ་བཙུན་ལ་མི་ཕྱེད་པའི་དད་པས་གསེར་གྱི་མཎྜྻལ་ཕུལ་ནས་ལྟ་སྒོམ་སྤྱོད་པའི་གནད་སྙིང་པོ་ར་དྲིལ་བའི་ཉམས་ལེན་ཞིག་ཞུ་ཞུས་པས། རྗེ་བཙུན་གྱི་ཞལ་ནས། གསེར་ཁྱེད་རང་རྣམས་ཀྱི་སྒྲུབ་རྒྱགས་གྱིས། ལྟ་སྒོམ་གྱི་གནད་འདི་ལྟར་ཡིན་གསུངས། ལྟ་སྒོམ་སྤྱོད་པའི་གཟེར་འདི་མགུར་དུ་གསུངས་སོ།། ",
  "རྗེ་བླ་མའི་ལྟ་སྒོམ་སྤྱོད་པའི་འགྲོས།། རང་གྲུབ་ཏུ་གནས་པར་བྱིན་གྱིས་རློབས།། ལྟ་བ་འདི་ལ་གཟེར་གསུམ་གདབ།། སྒོམ་པ་འདི་ལ་གཟེར་གསུམ་གདབ།། སྤྱོད་པ་འདི་ལ་གཟེར་གསུམ་གདབ།། འབྲས་བུ་འདི་ལ་གཟེར་གསུམ་གདབ།། ",
  "ལྟ་བའི་གཟེར་གསུམ་བཤད་ཙ་ན།། སྣང་སྲིད་སེམས་སུ་འདུས་ཏེ་གདའ།། སེམས་ཉིད་གསལ་བའི་ངང་ལ་གདའ།། དེ་ལ་ངོས་བཟུང་མེད་པར་གདའ།། ",
  "སྒོམ་པའི་གཟེར་གསུམ་བཤད་ཙ་ན།། རྣམ་རྟོག་ཆོས་སྐུར་གྲོལ་བར་གདའ།། རིག་གསལ་བདེ་བའི་ངང་དུ་གདའ།། མ་བཅོས་མཉམ་པར་བཞག་པར་གདའ།། ",
  "སྤྱོད་པའི་གཟེར་གསུམ་བཤད་ཙ་ན།། དགེ་བཅུ་སྤྱོད་པའི་ཤུགས་ལ་འཆར།། སྡིག་བཅུ་རང་བཞིན་གནས་སུ་དག། གཉེན་པོས་གསལ་སྟོང་བཅོས་སུ་མེད།། ",
  "འབྲས་བུའི་གཟེར་གསུམ་བཤད་ཙ་ན།། མྱང་འདས་གཞན་ནས་སྒྲུབ་ཏུ་མེད།། འཁོར་བ་གཞན་དུ་སྤང་དུ་མེད།། རང་སེམས་སངས་རྒྱས་སུ་བློ་ཐག་ཆོད།། ",
  "གཟེར་གསུམ་ནང་ནས་གཟེར་གཅིག་འདེབས།། གཟེར་ནི་ཆོས་ཉིད་སྟོང་པའི་གཟེར།། འདེབས་མཁན་བླ་མ་དམ་པས་མཛད།། མང་དུ་སྤྱོད་ན་ཐེབས་མི་འགྱུར།། ལྷན་ཅིག་རྟོགས་ན་ཐེབས་པ་ཡིན།།",
  "",
  "སྤྱིར་ཆོས་མཛད་རྣམས་ཀྱི་སྤྱི་ནོར་འདི།། རྣལ་འབྱོར་བློ་ལ་ཤར་ནས་བླངས།། ཁྱེད་བུ་སློབ་རྣམས་ཀྱི་ཐུགས་དགེས་མཛོད།། ཅེས་གསུངས་པས། སློབ་མ་རྣམས་ན་རེ། དེ་རྣམས་མ་ནོར་བར་ཉམས་སུ་ལེན་པའི་ལམ་མཁན་རྩ་བའི་བླ་མ་ལ་ཕུར་ཚུགས་སུ་གསོལ་བ་འདེབས་པ་འདི་ལས་ལྷག་པ་མེད་ལགས་སམ་ཞུས་པས། རྗེ་བཙུན་མཉེས་ནས། ལམ་མཁན་གྱི་རྩ་བ་དེ་ལ་ཡན་ལག་འདི་འདྲ་འབྱུང་བ་ཡིན་གསུང་ནས་མགུར་འདི་གསུངས་སོ།། ",
  "བླ་མ་དང་གདམས་ངག་སློབ་མ་གསུམ།། སྙིང་རུས་དང་སྡུག་སྲན་དད་པ་གསུམ།། ཤེས་རབ་དང་སྙིང་རྗེ་མི་གཞི་གསུམ།། འདི་རྣམས་རྒྱུན་གྱི་ལམ་མཁན་ཡིན།། འདུ་འཛི་མེད་པའི་དབེན་པ་འདི།། བསམ་གཏན་སྐྱོང་བའི་ལམ་མཁན་ཡིན།། གྲུབ་ཐོབ་བླ་མ་རྗེ་བཙུན་དེ།། མུན་པ་སེལ་བའི་ལམ་མཁན་ཡིན།། སྐྱོ་ངལ་མེད་པའི་དད་པ་འདི།། བདེ་འགྲོར་ཁྲིད་པའི་ལམ་མཁན་ཡིན།། དབང་པོ་རྣམ་ལྔའི་རྟོག་པ་དེ།། ཐུག་འཕྲད་གྲོལ་བའི་ལམ་མཁན་ཡིན།། བཀའ་བརྒྱུད་བླ་མའི་ཞལ་གདམས་དེ།། སྐུ་གསུམ་སྟོན་པའི་ལམ་མཁན་ཡིན།། སྐྱབས་ཡུལ་དཀོན་མཆོག་གསུམ་པོ་འདི།། ནོར་བ་མེད་པའི་ལམ་མཁན་ཡིན།། ལམ་མཁན་དྲུག་གིས་སྣ་དྲངས་ནས།། རྣལ་འབྱོར་བདེ་ཆེན་ཐང་ལ་འགྲོ།། སྤྲོས་མེད་མི་རྟོག་ངང་ལ་སྡོད།། རང་ཤེས་རང་གྲོལ་གྱི་རང་ཡུལ་སྐྱིད།། ངེས་ཤེས་དོན་ཤེས་ཀྱི་རང་ཚུགས་བཟུང་།། རྒྱལ་ཁམས་མི་མེད་ལུང་སྟོང་དུ།། རྣལ་འབྱོར་སྐྱིད་གླུ་འབྲུག་བཞིན་སྒྲོག། སྙན་པའི་ཆར་པ་ཕྱོགས་བཅུར་འབབ།། སྙིང་རྗེའི་མེ་ཏོག་ལོ་འདབ་རྒྱས།། བྱང་སེམས་ཀྱི་འབྲས་བུ་དག་པར་སྨིན།། བྱང་ཆུབ་ཀྱི་འཕྲིན་ལས་ཐམས་ཅད་ཁྱབ།། ཅེས་གསུངས་པས། ཁོང་རྣམས་ཀྱི་ཡིད་ལ་བླ་མ་གང་དུ་བཞུགས་ཀྱང་ཆོག་པར་འདུག་པས། ངེད་རྣམས་ཀྱི་ཡུལ་དུ་གདན་འདྲེན་དགོས་སྙམ་ནས། བླ་མ་ལགས། བླ་མའི་ཐུགས་དམ་ལ་ནི་འབུབ་མེད་ཅིང་སྒོམ་མི་དགོས་པར་གདའ་བས། ངེད་རྣམས་ཀྱི་ཡུལ་དུ་ཕེབས་ནས་ཡོན་བདག་གི་ཚོགས་གསོག་བཞེས་ཤིང་ཆོས་འཁོར་བསྐོར་ནས་སེམས་ཅན་གྱི་དོན་མཛད་པར་ཞུ་ཞུས་པས། རྗེ་བཙུན་གྱི་ཞལ་ནས། ང་རི་ཁྲོད་དུ་སྒོམ་པ་འདི་ཀ་སེམས་ཅན་གྱི་དོན་ཡིན། སྒོམ་ལ་འབུབ་མེད་རུང་སྒོམ་ཆེན་རི་ལ་སྡོད་པ་དཔའ་ཚུལ་ཡིན་གསུང་ནས་མགུར་འདི་གསུངས་སོ།། ",
  "བླ་མའི་དྲིན་ལན་སྒྲུབ་པས་འཇལ།། རྒྱུད་སྨིན་ཅིང་གྲོལ་བར་བྱིན་གྱིས་རློབས།། ཁྱེད་འདིར་བཞུགས་སྐལ་ལྡན་ཆོས་མཛད་ལ།། ཟབ་དོན་མན་ངག་གླུ་རུ་ལེན།།",
  "མ་ཡེངས་རྣ་བའི་དབང་པོ་གཏོད།། ",
  "གངས་སྟོད་ཀྱི་དར་སེང་དཀར་མོ་དེ།། སེང་གངས་དཀར་ལྟོངས་སུ་འགྱིང་བ་དེ།། གཞན་གྱིས་འཇིགས་པ་མ་ལགས་ཏེ།། སེང་གངས་ལ་འགྱིང་བ་དཔའ་ཚུལ་ཡིན།། ",
  "བྲག་དམར་གྱི་བྱ་རྒྱལ་རྒོད་པོ་དེ།། རྒོད་གཤོག་སྒྲོ་ནམ་མཁའི་དབྱིངས་སུ་བརྐྱང་།། རྒོད་གཡང་ལ་ལྷུང་དོགས་མ་ཡིན་ཏེ།། ནམ་འཕང་གཅོད་པ་དཔའ་ཚུལ་ཡིན།། ",
  "མ་གི་ཆུ་བོ་རྒྱ་མཚོ་ལ།། འགྱུར་ལྕམ་ཉ་མོས་ཡང་རྩལ་སྦྱོང་།། ཉ་འཚུབས་ཀྱིས་དོགས་པ་མ་ཡིན་ཏེ།། ལུས་འགྱུར་འཁྱུག་པ་དཔའ་ཚུལ་ཡིན།། ",
  "མོན་རི་ཤིང་གི་ཡལ་ག་ལ།། སྤྲ་སྤྲེའུའི་ཡང་རྩལ་སྦྱོང་བ་དེ།། སྤྲེའུ་འགྱེལ་གྱིས་དོགས་པ་མ་ཡིན་ཏེ།། རྩེད་སྣ་མང་བ་རང་གཤིས་ཡིན།། ",
  "ཤིང་གསེབ་ནགས་ཀྱི་ལྡིང་ཁང་ན།། རྒྱ་སྟག་ཁྲ་བོས་ཡང་རྩལ་སྦྱོང་།། སྟག་འཇིགས་ཀྱིས་དོགས་པ་མ་ལགས་ཏེ།། རྩལ་གྱིས་དྲེགས་པའི་རང་གཤིས་ཡིན།། ",
  "སིངྒ་ལ་ཡི་ནགས་གསེབ་ན།། མི་ལ་རས་པས་སྟོང་ཉིད་སྒོམ།། སྒོམ་ཤོར་གྱིས་དོགས་པ་མ་ལགས་ཏེ།། སྒོམ་ཡུན་དུ་བསྲིང་བ་དཔའ་ཚུལ་ཡིན།། ",
  "ཆོས་དབྱིངས་རྣམ་དག་དཀྱིལ་འཁོར་ལ།། ཡེངས་པ་མེད་པའི་ཉམས་ལེན་དེ།། དོན་ནོར་གྱིས་དོགས་པ་མ་ཡིན་ཏེ།། གནད་རང་ས་འཛིན་པ་དཔའ་ཚུལ་ཡིན།། ",
  "ནང་རྩ་རླུང་ཐིག་ལེའི་ཉམས་ལེན་ལ།། གེགས་དང་གོལ་ས་འཕྱུག་པ་དེ།། ཆོས་སྐྱོན་ཅན་ཡིན་པ་མ་ལགས་ཏེ།། རྟགས་མྱུར་དུ་ཐོན་པའི་ཁ་ཕོ་ཡིན།། ",
  "རང་ཤར་སྤྱོད་པའི་ཤུགས་འགྲོས་ལ།། མཐོ་དམན་རྣམ་འགྱུར་མང་བ་དེ།། བློ་གཉིས་སྣང་གི་རྟོག་པ་མ་ཡིན་ཏེ།། རྟགས་སྣ་ཚོགས་འཆར་བའི་རྟེན་འབྲེལ་ཡིན།། ",
  "ལས་རྒྱུ་འབྲས་ནུས་པ་སྨིན་པ་ལ།། དགེ་སྡིག་གི་རང་གཟུགས་མཐོང་བ་དེ།། སྒོམ་གོལ་སར་སོང་བ་མ་ཡིན་ཏེ།། རིགས་སོ་སོར་གསལ་བའི་བདེན་ཚིག་ཡིན།། ",
  "སྒོམ་རང་ཚུགས་ཐུབ་པའི་སྒོམ་ཆེན་རྣམས།། འཇིག་རྟེན་ལ་སྲེད་པ་ཆུང་བ་དེ།། གཏམ་ཟེར་ལོ་འདོད་པ་མ་ཡིན་ཏེ།། འཕྲལ་ཞེན་པ་ལོག་པའི་ནང་རྟགས་ཡིན།།",
  "",
  "ཆོས་ཟབ་ལམ་སྒོམ་པའི་རྣལ་འབྱོར་ང་།། རི་དང་བྲག་ལ་སྐྱོང་བ་དེ།། ཟོབ་དང་ཐོ་ཅོ་མ་ཡིན་ཏེ།། རྩེ་གཅིག་ཏུ་བསྒོམ་པ་རང་འདོད་ཡིན།། ",
  "རས་པའི་གླུ་དབྱངས་མང་པོ་འདི།། ཡེངས་འདོད་ཀྱི་ཁ་ཁྲམ་མ་ཡིན་ཏེ།། དད་ཅན་བུ་སློབ་འཚོགས་པ་ལ།། ཕན་པའི་སྙིང་གཏམ་ཟབ་མོ་ཡིན།། ཞེས་གསུངས་པས། ",
  "ཁོང་རྣམས་ན་རེ། འོ་ན་རི་ཁྲོད་ཁོ་ནར་བཞུགས་རུང་བསམ་གཏན་ཁང་པ་སོགས་མཐུན་རྐྱེན་རེ་དགོས་པར་འདུག་པས་བསྒྲུབ་འཚལ་ཞུས་པས། རྗེ་བཙུན་གྱི་ཞལ་ནས། ང་ལ་བསམ་གཏན་གྱི་མཁར་སོགས་མཐུན་རྐྱེན་རྣམས་འདི་འདྲ་ཡོད་གསུང་ནས་མགུར་འདི་གསུངས་སོ།། ",
  "ཕ་ཡིད་བཞིན་ནོར་བུའི་ཞབས་ལ་འདུད།། བུ་མཐུན་རྐྱེན་འཛོམ་པར་བྱིན་གྱིས་རློབས།། རང་ལུས་ལྷ་སྐུའི་མཁར་སྤེ་ལ།། ངེས་ཤེས་འདྲོངས་པར་མཛད་དུ་གསོལ།། ",
  "ངས་འཇིགས་ཀྱིས་དོགས་ནས་མཁར་གཅིག་བརྩིགས།། མཁར་ནི་ཆོས་ཉིད་སྟོང་པའི་མཁར།། ད་ཞིག་གིས་དོགས་པ་ང་ལ་མེད།། ",
  "ངས་གྲང་གིས་དོགས་ནས་གོས་ཤིག་བཙལ།། གོས་ནི་གཏུམ་མོ་ཨ་ཤད་གོས།། ད་གྲང་གིས་དོགས་པ་ང་ལ་མེད།། ",
  "ངས་དབུལ་གྱིས་དོགས་ནས་ནོར་ཞིག་བཙལ།། ནོར་ནི་འཛད་མེད་འཕགས་ནོར་བདུན།། ད་དབུལ་གྱིས་དོགས་པ་ང་ལ་མེད།། ",
  "ངས་ལྟོགས་ཀྱིས་དོགས་ནས་ཟས་ཤིག་བཙལ། ཟས་ནི་ཆོས་ཉིད་ཏིང་འཛིན་ཟས།། ད་ལྟོགས་ཀྱིས་དོགས་པ་ང་ལ་མེད།། ",
  "ངས་སྐོམ་གྱིས་དོགས་ནས་བཏུང་བ་བཙལ།། བཏུང་བ་དྲན་ཤེས་བདུད་རྩིའི་ཆང་།། ད་སྐོམ་གྱིས་དོགས་པ་ང་ལ་མེད།། ",
  "ངས་སྐྱོ་ཡིས་དོགས་ནས་གྲོགས་ཤིག་བཙལ།། གྲོགས་ནི་བདེ་སྟོང་རྒྱུན་གྱི་གྲོགས།།",
  "ད་སྐྱོ་ཡིས་དོགས་པ་ང་ལ་མེད།། ངས་ནོར་གྱིས་དོགས་ནས་ལམ་ཞིག་བཙལ།། ལམ་ནི་ཟུང་འཇུག་ཡངས་པའི་ལམ།། ད་ནོར་གྱིས་དོགས་པ་ང་ལ་མེད།། ནོར་འདོད་དགུ་ཚང་བའི་རྣལ་འབྱོར་ང་།། གནས་གང་དུ་བསྡད་ཀྱང་སྐྱིད་པར་འདུག། ཡོལ་མོ་སྟག་ཕུག་སེང་གེ་རྫོང་།། སྟག་མོའི་ངར་སྐད་སྐྱི་ཤ་ཚ།། དེས་དབང་མེད་སྐུ་མཚམས་དམ་དུ་བཅུག། ང་སྟག་ཕྲུག་གི་རྩེད་འཕྱོ་སྙིང་རྗེ་སྐྱེ།། དེས་དབང་མེད་དུ་བྱང་སེམས་བསྒོམ་དུ་བཅུག། སྤྲེའུའི་ཙི་སྒྲ་ཞེ་ལ་བཅགས།། དེས་དབང་མེད་དུ་སྐྱོ་ཤས་སྐྱེ་རུ་བཅུག། སྤྲེལ་ཕྲུག་གི་སྐུ་སྒྲ་དགོད་སྙིང་འདོད།། དེས་དབང་མེད་དུ་སེམས་བསྐྱེད་བསྒོམ་དུ་བཅུག། ཁུ་བྱུག་གི་ངག་སྙན་ཡིད་རྩ་སྐྱོ།། དེས་དབང་མེད་དུ་མཆི་མ་འཆོར་དུ་བཅུག། ཅོ་གའི་འགྱུར་སྐད་རྣ་བར་སྙན།། དེས་དབང་མེད་དུ་རྣ་བ་སྙན་དུ་བཅུག། བྱ་རོག་གི་སྒྲ་སྐད་སྣ་ཚོགས་པ།། རྣལ་འབྱོར་འདུག་གྲོགས་སེམས་ལ་ཕན།། གནས་འདི་འདྲར་བསྡད་ན་ངང་གིས་སྐྱིད།། གྲོགས་གཅིག་ཀྱང་མེད་ན་དེ་བས་སྐྱིད།། རྣལ་འབྱོར་སྐྱིད་པའི་ཉམས་དབྱངས་འདིས།། འགྲོ་བའི་སྡུག་བསྔལ་སེལ་བར་ཤོག། ཅེས་གསུངས་པས། ",
  "དེ་དུས་ཀྱི་བུ་སློབ་རྣམས་ལ་སྐྱོ་ཤས་དང་ངེས་འབྱུང་དྲག་པོ་སྐྱེས་ནས་རི་ལས་མི་འབབ་པའི་དམ་བཅའ་ཕུལ་ནས་བསྒོམས་པས་དགེ་སྦྱོར་མཐར་ཕྱིན་པ་ཁོ་ན་བྱུང་བ་ཡིན་ནོ།། ",
  "དེ་ནས་རྗེ་བཙུན་ལ་ཡང་ཡི་དམ་གྱིས་ད་ཡང་བོད་ལ་སོང་ལ་རི་ཁྲོད་དབེན་པར་སྒོམ་བཞིན་པ་འི་ངང་ནས་འགྲོ་བའི་དོན་གྱིས་ཤིག། བསྟན་པ་དང་སེམས་ཅན་ལ་ཕན་པར་འགྱུར་རོ་བྱ་བའི་ལུང་བསྟན་བྱུང་བས། རྗེ་བཙུན་ཡང་ཐུགས་བོད་ལ་ཆས་སོ།། ",
  "ཡོལ་མོ་གངས་རའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཡོལ་མོ་ནས་ལུང་བསྟན་བཞིན་བོད་ལ་བྱོན་ནས། ཀུ་ཐང་གི་ཕུག་པ་ཞིག་ཏུ་བསེ་རུ་ལྟར་གཅིག་པུར་འོད་གསལ་གྱི་ངང་ལ་བཞུགས་པའི་ཚེ། ཕུག་རོན་གསེར་གྱི་རྣ་ཆ་གཡོ་བ་ཞིག་བྱུང་།",
  "",
  "ཕྱག་གི་ཚུལ་དུ་ལུས་ཞུང་ཞུང་མགོ་གུག་གུག་དང་བསྐོར་བ་མང་དུ་བྱས་ནས། ས་ཕྱོགས་གཙང་བའི་བྲག་ཁ་ཞིག་ཏུ་འཕུར་སོང་བ་ལས། རྗེ་བཙུན་གྱིས་མི་མ་ཡིན་གྱིས་གདན་འདྲེན་དུ་མཁྱེན་ནས། དེའི་སར་བྱོན་པས། འབྲས་དཀར་མོའི་ཕུང་པོ་ཞིག་འདུག་པ་དེ་ལ། ཕུག་རོན་དེས་མཆུ་བཙུགས་ནས་འབུལ་ཚུལ་དང་། སྔར་ལྟར་ཕྱག་དང་བསྐོར་བ་བྱས་ཏེ་འཕུར་སོང་བ་ལས། རྗེ་བཙུན་ཐུགས་སྤྲོ་ཞིང་ཡ་མཚན་པ་ར་གྱུར་ཏེ་མགུར་འདི་གསུངས་སོ།། ",
  "ཨེ་མ་ཧོ། དྲིན་ཅན་མར་པ་ལྷོ་བྲག་པ།། སྙིང་ནས་དྲན་པས་སྙིང་དུ་བསྒོམ།། ཡང་ཡང་འབྲལ་མེད་གསོལ་བ་འདེབས།། རང་སེམས་བླ་མ་འདྲེས་པས་བདེ།། ཨ་ལ་ལ་སྣང་བ་གཤིས་ཀྱི་རང་བཞིན་འདི།། སྐྱེ་མེད་ཆོས་སྐུར་ངོ་སྤྲད་པས།། མ་བཅོས་ཆོས་སྐུའི་ངང་དུ་འདྲེས།། ལྟ་བ་མཐོ་དམན་རྩིས་གདབ་མེད།། སེམས་མ་བཅོས་པ་འདི་བདེ་མོར་གདའ།། སྟོང་གསལ་སེམས་ཀྱི་རང་བཞིན་འདི།། གསལ་སྟོང་རིག་པ་ངོ་སྤྲད་པས།། མ་བཅོས་གཉུག་མའི་ངང་དུ་འདྲེས།། སྒོམ་བཟང་ངན་གྱི་རྩིས་གདབ་བདག་ལ་མེད།། སེམས་མ་བཅོས་པ་འདི་བདེ་མོར་གདའ།། ཚོགས་དྲུག་རང་སར་དེངས་པ་ལ།། གཟུང་འཛིན་གཉིས་མེད་ངོ་སྤྲད་པས།། བདེ་སྡུག་གཉིས་པོ་གཅིག་ཏུ་འདྲེས།། མ་བཅོས་གཉུག་མའི་ངང་དུ་འདྲེས།། སྤྱོད་པ་ཡིན་མིན་གྱི་རྩིས་གདབ་བདག་ལ་མེད།། སེམས་མ་བཅོས་པ་འདི་བདེ་མོར་གདའ།།",
  "འབྲས་བུ་ཆོས་སྐུའི་རང་བཞིན་འདི།། སྣ་ཚོགས་སྤྲུལ་སྐུར་ངོ་སྤྲད་པས།། ཐུག་འཕྲད་དྲན་གྲོལ་གྱི་ངང་དུ་འདྲེས།། བུ་ཚུར་ཤོག་གི་ཡིད་སྨོན་བདག་ལ་མེད།། སེམས་མ་བཅོས་པ་འདི་བདེ་མོར་གདའ།། ཞེས་གསུངས་པའི་མཐར། ",
  "སྔར་གྱི་ཕུག་རོན་དེ་གྲོགས་བདུན་དང་བཅས་པ་འོངས་ནས། རྗེ་བཙུན་ལ་སྔར་ལྟར་ཕྱག་དང་བསྐོར་བ་བྱེད་དུ་བྱུང་བས། རྗེ་བཙུན་གྱི་ཐུགས་ལ་འདི་རྣམས་མི་མ་ཡིན་དུ་འདུག་པས། གཏམ་གསོང་པོར་སྨྲའམ་མི་སྨྲ་བ་ལྟ་དགོངས་ནས། ཁྱེད་རྣམས་སུ་ཡིན་ཅི་ལ་འོངས་གསུངས་པས། ",
  "ལྷའི་བུ་མོ་རྣམས་ཀྱི་རྫུ་འཕྲུལ་བཤིག་ནས། རང་ལུས་བསྟན་ཏེ་སྔར་བྱུང་བ་འི་གཙོ་མོ་དེ་ན་རེ། བདག་རྣམས་ལྷའི་བུ་མོ་ལགས། ཁྱེད་ལ་དད་ནས་ཆོས་ཞུ་རུ་འོངས་པ་ལགས་པ་ས་གནང་བར་ཞུ་ཟེར་བའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "རྗེ་ངོ་མཚར་སྤྲུལ་པའི་བླ་མ་དེ།། ཐུགས་རྗེ་མ་ཆུང་བྱིན་གྱིས་རློབས།། ཁྱོད་བྱ་ཕུག་རོན་སྔོན་མོར་ལུས་སྟོན་པའི།། རྣམ་འཕྲུལ་ཆོས་མཐུན་སྤྱོད་པ་ཅན།། མཚར་སྡུག་ལྷ་ཡི་བུ་མོ་བརྒྱད།། དཀར་པོའི་ལྷ་ཆོས་བྱེད་སྙམ་ན།། གླུ་འདི་དོན་ཡིད་ལ་འཛིན་པར་ཞུ།། ",
  "སྤྱིར་འཇིག་རྟེན་སྲིད་པའི་བདེ་བ་འདི།། སྐྱིད་སྐྱིད་འདྲ་ཡང་མྱུར་དུ་འབྲལ།། སྒོས་མོ་བཙུན་བཟང་མོའི་ལྟ་བ་འདི།། མཐོ་མཐོ་འདྲ་ཡང་གཏད་སོ་མེད།། འཁོར་བ་སྡུག་བསྔལ་གྱི་ཁྱིམ་ཐབ་འདི།། འཐད་འཐད་འདྲ་ཡང་སྡུག་བསྔལ་མང་།། རིགས་བརྒྱུད་བཟང་པོའི་བུ་ཕྲུག་དེ།། རང་འཁོས་མེད་ན་མྱ་ངན་ཆེ།། བླ་མ་བཟང་པོའི་སློབ་མ་དེ།། སྤྱོད་པ་ངན་ན་འཁོར་བར་ལྟུང་།། ཕུག་རོན་སྤྲུལ་པའི་ལྷ་མོ་ཡིས།། དམ་ཆོས་ཞུས་ཀྱང་ཡིད་ཆེས་དཀའ།། ཅིས་ཀྱང་དམ་ཆོས་མཛད་པ་ན།། འཇིག་རྟེན་འདི་ཡི་ཡོན་ཏན་ལ།། ངེས་པར་སྐྱོན་དུ་མཐོང་བ་དང་།།",
  "ཚེ་འདིར་བྱུང་བའི་རྐྱེན་ངན་རྣམས།། བྱང་ཆུབ་གྲོགས་སུ་ཤེས་པར་མཛོད།། ",
  "མི་བདག་ལ་རྐྱེན་ངན་བཀའ་དྲིན་ཆེ།། ཁྱེད་ཀྱང་དེ་བཞིན་ཤེས་པར་མཛོད།། ཅེས་གསུངས་པས། ལྷ་མོ་དེ་རྣམས་དེ་ལྟར་འཚལ་ལོ་ཞེས་བཞིན་འཛུམ་པ་དང་བཅས་པས་ཕྱག་དང་བསྐོར་བ་བྱེད་ཅིང་འདུག་པ་ལ། རྗེ་བཙུན་གྱིས་ཁྱེད་རྣམས་ཕུག་རོན་དུ་སྤྲུལ་འོང་བ་ཅི་ཡིན་གསུངས་པས། ཁོང་རྣམས་ན་རེ། ཁྱེད་ཚེ་འདི་དང་རང་དོན་གྱི་འཁྲི་བ་རྩ་བ་ནས་མེད་པར། གཞན་དོན་དུ་བྱང་ཆུབ་སྒྲུབ་ཕྱིར་གཡེང་བ་ཀུན་སྤངས་ནས། གཅིག་པུར་ཁོར་ཡུག་ཏུ་བསམ་གཏན་ཁོ་ན་མཛད་པ་དེ། ངེད་ལྷའི་མིག་གིས་མཐོང་བས། དད་ནས་ཆོས་ཞུ་རུ་འོངས་པ་ལ་མི་སྡིག་ཅན་ལ་ལུས་སྦ་ཕྱིར་སྤྲུལ་པ་བྱས་པ་ཡིན། ད་ལྷའི་ཡུལ་དུ་བྱོན་ནས་ཆོས་གསུང་བར་ཞུ་ཞུས་པ་ལ། ",
  "རྗེ་བཙུན་གྱི་ཞལ་ནས། ང་ཚེ་གང་འདི་མི་ཡུལ་དུ་བསྡད་ནས་འགྲོ་དོན་བྱེད། ལྷ་ཡུལ་ལའང་སྙིང་པོ་མེད་པས་དགོས་པ་མེད། ལྷ་ཡུལ་དུ་ཕྱིན་རུང་འདི་ལས་མེད་པས། ཁྱེད་རང་རྣམས་འདི་བཞིན་ཉམས་སུ་ལོངས་གསུངས་ནས་མགུར་འདི་གསུངས་སོ།། ",
  "ལྷོ་བྲག་མར་པའི་ཞབས་ལ་འདུད།། ཕ་བླ་མས་བྱིན་རླབས་དངོས་གྲུབ་ཞུ།། ཁྱེད་ལྷའི་བུ་མོ་མཛེས་མ་བརྒྱད།། འབྲས་དཀར་མོའི་དངོས་གྲུབ་བསམ་གཏན་ཟས།། ཁམས་སོས་པར་གྱུར་པས་ཐུགས་དམ་འཕེལ།། དྲིན་ལན་ཆོས་ཀྱིས་འཇལ་བ་ལ།། སྙན་ལྷན་ནེ་གསོན་ལ་ཡིད་ལ་ཞོག། ",
  "དཀར་པོ་ལྷ་ཡི་རྒྱལ་ས་དེ།། འཛིན་རྒྱུ་བྱུང་ཡང་སྙིང་པོ་མེད།།",
  "ལྷ་ཕྲུག་གཞོན་ནུའི་བརྩེ་གདུང་དེ།། སྣང་བ་སྐྱིད་ཀྱང་མྱུར་དུ་འབྲལ།། ",
  "མིག་འཕྲུལ་སྒྱུ་མའི་ཟོལ་ཟོག་དེ།། ལོངས་སྤྱོད་ཆེ་ཡང་ལྟུང་བའི་རྒྱུ།། འགྲོ་དྲུག་འཁོར་བའི་སྡུག་བསྔལ་དེ།། བསམས་ན་སྙིང་རླུང་དྲག་པོ་ལྡང་།། ",
  "ཁྱོད་དེ་ཕྱིར་ལྷ་ཆོས་བྱེད་བསམས་ན།། སྐྱབས་དཀོན་མཆོག་གསུམ་ལ་གསོལ་བ་ཐོབ།། འགྲོ་དྲུག་སེམས་ཅན་ཕ་མར་སྒོམས།། མཆོད་པ་བླ་མ་རྗེ་ལ་ཕུལ།། སྦྱིན་པ་དབུལ་ཕོངས་རྣམས་ལ་ཐོངས།། དགེ་བ་འགྲོ་དྲུག་དོན་དུ་བསྔོས།། རྒྱུན་དུ་ནམ་འཆི་ཆ་མེད་སྒོམས།། རང་ལུས་ཡི་དམ་ལྷ་ཡི་ངང་།། རྒྱུན་དུ་རང་སེམས་དཔང་དུ་ཚུགས།། ཞེས་གསུངས་པས། ",
  "ཁོང་རྣམས་ན་རེ། ངེད་མ་རིག་པ་འི་སེམས་ཅན་རྣམས། སེམས་དང་མ་བྲལ་རྟིང་ཉོན་མོངས་པ་དང་མི་འབྲལ་བར་འདུག་པ་འདི་ལ་དྲན་འཛིན་གཉེན་པོ་བསྟེན་ཐབས་ཀྱི་ཆོས་ཤིག་གསུང་བར་ཞུ་ཟེར་བའི་ལན་དུ་མགུར་འདི་གསུངས་སོ།། ",
  "དྲིན་ཅན་མར་པའི་ཞབས་ལ་འདུད།། རྒྱུད་གཉེན་པོ་བཟང་བར་བྱིན་གྱིས་རློབས།། ཁྱེད་དད་ལྡན་ལྷ་ཡི་བུ་མོ་རྣམས།། རྒྱུན་དུ་ཉམས་ལེན་བྱེད་པ་ན།། ནང་དུ་ཞི་གནས་བསམ་གཏན་སྒོམས།། བྱ་བ་བཏང་བ་ཞིག་རྒྱན་དུ་ཆེ།། ཕྱི་རུ་གཉེན་པོ་ཏུར་རེ་ཟུང་།། ལུས་ངག་དལ་བ་ཞིག་རྒྱན་དུ་ཆེ།། རྒྱུན་དུ་དྲན་པ་རང་སོ་ཟུང་།། བྱ་བྱེད་ཉུང་བ་ཞིག་རྒྱན་དུ་ཆེ།། ",
  "རྐྱེན་ངན་བློ་བརྡེག་བྱུང་ཙ་ན།། ཞེ་སྡང་ལངས་དོགས་ཏུར་རེ་གྱིས།། འདོད་པའི་ནོར་དང་ཕྲད་དུས་སུ།། འདོད་ཆགས་སྐྱེས་དོགས་ཏུར་རེ་གྱིས།། ཚིག་ངན་མཚོན་ཆ་བྱུང་དུས་སུ།། རྣ་བ་འཁྲུལ་དོགས་ཏུར་རེ་གྱིས།། གྲོགས་དང་མཉམ་པོར་འགྲོགས་དུས་སུ།། ཕྲག་དོག་སྐྱེས་དོགས་ཏུར་རེ་གྱིས།། རང་ལ་བཀུར་སྟི་བྱུང་དུས་སུ།། ང་རྒྱལ་སྐྱེས་དོགས་ཏུར་རེ་གྱིས",
  "།། དུས་དང་རྣམ་པ་ཐམས་ཅད་དུ།། རང་རྒྱུད་ངན་པའི་འགོང་པོ་ཐུལ།། སྤྱོད་ལམ་རྣམ་བཞི་ཅི་བྱེད་ཀྱང་།། གང་ཤར་སྟོང་ཉིད་སྒྱུ་མར་སྒོམས།། མཁས་བཙུན་བརྒྱ་ཡིས་ཞལ་ཕྱེ་ཡང་།། དེ་ལས་ལྷག་པ་ཡོང་རྒྱུ་མེད།། ཁྱེད་དགའ་བར་སྒོམས་ལ་ཉམས་ལེན་གྱིས།། ཞེས་གསུངས་པས། ལྷ་མོ་དེ་རྣམས་དགའ་མགུ་ཡི་རངས་ཏེ་སླར་ཡང་ཕུག་རོན་དུ་སྤྲུལ་ནས་ལྷ་ཡུལ་དུ་སོང་ངོ།།",
  "",
  "རྗེ་བཙུན་ཡང་འབྲས་བཞེས་པས་ཐུགས་དམ་འཕེལ་བའི་ངང་ནས། བྲག་སྐྱ་རྡོ་རྗེ་རྫོང་ལ་བྱོན་ནོ།། ",
  "ཕུག་རོན་ལྷའི་བུ་མོས་མཆོད་པའི་སྐོར་ཏེ། འདི་ཡན་གཙོ་བོར་མི་མ་ཡིན་རྣམས་ཀྱིས་ཐོ་འཚམས་པ་དམ་ལ་བཏགས་པ་འི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྲག་སྐྱ་རྡོ་རྗེ་རྫོང་ལ་བྱོན་ནས། བྲག་རྟ་སྒའི་ཕུག་ན་ཐུགས་དམ་འཕེལ་བར་ཡོད་པའི་ཚེ། ཀུ་ཐང་གི་སྔགས་པ་ཞིག་རྗེ་བཙུན་གྱི་ཞལ་བལྟར་བྱུང་བས་མཆོག་ཏུ་དད་པར་གྱུར་ནས། བླ་མ་ལགས། བདག་གིས་སྒོམ་ལོ་བྱས་རུང་། གནད་གཅིག་མ་ཤེས་པ་ལགས་སམ། སྐྱེད་དང་ཡོན་ཏན་ཙམ་འོང་རྒྱུ་མ་བྱུང་བ་འདི་ལ་གདམས་ངག་གནང་བར་ཞུ་ཞུས་པའི་ལན་དུ། དེ་ལ་གནད་འདི་ཀུན་ཤེས་དགོས་ཞེས་ཡོད་",
  "དེ་དྲུག་གི་མགུར་འདི་གསུངས་སོ།། ",
  "སེམས་ཀྱི་འཆར་སྒོ་འདི་ཉི་ཟེར་གྱི་རྡུལ་བས་ཀྱང་མང་བ་ཞིག་གདའ་སྟེ།། དེ་ལ་དངོས་སྣང་རང་མལ་དུ་ཤེས་པའི་ཇོ་བོ་རྣལ་འབྱོར་པ་འདྲ་ཡོད་དེ།། ",
  "གཞི་དངོས་པོའི་གནས་ལུགས་དེ་རྒྱུ་རྐྱེན་གང་གིས་ཀྱང་མ་བསྐྱེད་པ་ཞིག་གདའ་སྟེ།། དེ་ལ་ཉག་གཅིག་རྩད་ནས་ཆོད་པའི་ཇོ་བོ་རྣལ་འབྱོར་པ་འདྲ་ཡོད་དེ།། ",
  "ཐོལ་སྐྱེས་ཀྱི་ཤེས་པ་འདི་མདུང་ཐོགས་བརྒྱ་ཡིས་ཀྱང་མི་བཟློག་པ་ཞིག་གདའ་སྟེ།། དེ་ལ་ཞེན་པ་རང་ལོག་ཏུ་ཤེས་པའི་ཇོ་བོ་རྣལ་འབྱོར་པ་འདྲ་ཡོད་དེ།། ",
  "ཡིད་འགྱུ་བྱེད་འདི་ལྕགས་ཀྱི་པ་རུར་བཅུག་ཀྱང་མི་ཐུབ་པ་ཞིག་གདའ་སྟེ།། དེ་ལ་དྲན་པ་རང་སྟོང་དུ་ཤེས་པའི་ཇོ་བོ་རྣལ་འབྱོར་པ་འདྲ་ཡོད་དེ།། ",
  "འདོད་ཡོན་གྱི་ལོངས་སྤྱོད་འདི་ཡེ་ཤེས་ལྷ་ཡིས་མི་སྤོངས་པ་ཞིག་གདའ་སྟེ།། དེ་ལ་ཚོགས་དྲུག་ལྷུག་པ་ར་ཤེས་པའི་ཇོ་བོ་རྣལ་འབྱོར་པ་འདྲ་ཡོད་དེ།། ",
  "ཚོགས་དྲུག་ཡུལ་གྱི་སྣང་བ་འདི་རྒྱལ་བའི་ཕྱག་གིས་ཀྱང་མི་ཁེགས་པ་ཞིག་གདའ་སྟེ།། དེ་ལ་སྣང་བ་ཡུལ་མེད་དུ་ཤེས་པའི་ཇོ་བོ་རྣལ་འབྱོར་པ་འདྲ་ཡོད་དེ།།",
  "",
  "གསུངས་པས། ཡང་ཁོ་ན་རེ། དེ་ལྟ་བུའི་ཐུགས་དམ་དེ་རིམ་གྱིས་སྐྱེས་ལགས་སམ། ཅིག་ཅར་དུ་སྐྱེ་ཞེས་ཞུས་པས། རྗེ་བཙུན་གྱིས་གང་ཟག་དབང་པོ་རབ་ལ་ཅིག་ཅར་དུ་སྐྱེ། འབྲིང་དང་ཐ་མ་ལ་རྣལ་འབྱོར་བཞིའི་རིམ་པས་སྐྱེ་སྟེ། སྐྱེས་ངེས་པ་དང་། མ་སྐྱེས་པ་སྐྱེས་པར་གཟུང་བའི་རྟགས་འདི་འདྲ་འོང་གསུངས། ",
  "རྣལ་འབྱོར་བཞིའི་ཡིན་མིན་ཤན་འབྱེད་ཀྱི་མགུར་འདི་གསུངས་སོ།། ",
  "རྗེ་བླ་མ་མཆོག་གི་ཞབས་ལ་འདུད།། སེམས་དངོས་པོར་འཛིན་པ་འཁོར་བའི་རྒྱུ།། གསལ་ལ་འཛིན་མེད་རང་རིག་དེ།། ལྷུན་གྲུབ་ཡིན་པར་ངོ་ཤེས་ན།། རྩེ་གཅིག་མཐའ་རུ་ཕྱིན་པ་ཡིན།། ",
  "ཟུང་འཇུག་ཟེར་ཞིང་མཚན་བཅས་བསྒོམ།། རྒྱུ་འབྲས་ཟེར་ཞིང་ལོག་འཚོ་བསྒྲུབ།། རྨོངས་པ་ཀུན་འབྱུང་བསྒོམ་པ་ལ།། རྩེ་གཅིག་གི་རྣལ་འབྱོར་ཁོ་ལ་མེད།། ",
  "གསལ་ལ་འཛིན་མེད་རང་སེམས་དེ།། སྤྲོས་བྲལ་བདེ་བའི་སྙིང་པོ་ཅན།། ངོ་བོ་མཁའ་ལྟར་གསལ་ཙ་ན།། སྤྲོས་བྲལ་མཐའ་རུ་ཕྱིན་པ་ཡིན།། ",
  "སྤྲོས་མེད་ཟེར་ཞིང་སྤྲོས་པ་མང་།། བརྗོད་མེད་ཟེར་ཞིང་ཐ་སྙད་མང་།། རྨོངས་པ་ངར་འཛིན་བསྒོམ་པ་ལ།། སྤྲོས་བྲལ་གྱི་རྣལ་འབྱོར་ཁོ་ལ་མེད།། ",
  "སྣང་སྟོང་གཉིས་མེད་ཀྱི་ཆོས་སྐུ་ལ།། འཁོར་འདས་གཅིག་ཏུ་ཉམས་སུ་མྱོང་།། སངས་རྒྱས་སེམས་ཅན་འདྲེས་པ་ན།། རོ་གཅིག་མཐའ་རུ་ཕྱིན་པ་ཡིན།། ",
  "རོ་གཅིག་ཟེར་ཞིང་དུ་མར་སྨྲ།། ཉག་གཅིག་ཟེར་ཞིང་ཐུན་དུ་གཅོད།། རྨོངས་པ་ཡིས་ཀྱང་རྨོངས་པ་ལས།། རོ་གཅིག་གི་རྣལ་འབྱོར་ཁོ་ལ་མེད།། ",
  "རྣམ་རྟོག་ཡེ་ཤེས་ཀྱི་སྙིང་པོ་ཅན།། ལྷུན་གྲུབ་རྒྱུ་འབྲས་གཉིས་སུ་མེད།། སྐུ་གསུམ་རང་ལ་ཚང་ཙ་ན།། སྒོམ་མེད་མཐའ་རུ་ཕྱིན་པ་ཡིན།། ",
  "སྒོམ་མེད་ཟེར་ཞིང་ཡིད་ལ་བྱེད།། འོད་གསལ་ཟེར་ཞིང་གཏི་མུག་བསྒོམ།། རྨོངས་པ་ཁ་ལྟ་སྨྲ་བ་ལ།། སྒོམ་མེད་ཀྱི་རྣལ་འབྱོར་ཁོ་ལ་མེད།། ",
  "ཅེས་གསུངས་པས། ཡང་ཁོས་ཉམས་ལེན་དེ་ཚོ་ངོ་མཚར་ཤིན་ཏུ་ཆེ་བར་གདའ། ",
  "ངེད་འཇིག་རྟེན་པ་རྣམས་ཕ་རོལ་ཏུ་ཕྱིན་པ་དྲུག་ཉམས་སུ་ལེན་ན་ཇི་ལྟར་ལེན་ཞེས་ཞུས་པའི་ལན་དུ་མགུར་འདི་གསུངས་སོ།།",
  "",
  "རྗེ་མཚན་ལྡན་བླ་མའི་ཞབས་ལ་འདུད།། ནོར་རྫས་རྩྭ་ཁའི་ཟིལ་པ་འདྲ།། ཆགས་སེམས་མེད་པའི་སྦྱིན་པ་ཐོངས།། ",
  "དལ་འབྱོར་སྙིང་པོ་ལེན་པའི་ཚེ།། མིག་འབྲས་བཞིན་དུ་ཚུལ་ཁྲིམས་སྲུངས།། ",
  "ངན་སོང་རྩ་བ་ཞེ་སྡང་ཡིན།། སྲོག་ལ་བབ་ཀྱང་བཟོད་པ་སྒོམས།། ",
  "ལེ་ལོས་རང་གཞན་དོན་མི་འགྲུབ།། དགེ་བའི་ལས་ལ་བརྩོན་པར་མཛོད།། ",
  "འཁྲུལ་པ་ས་ཐེག་ཆེན་དོན་མི་རྟོགས།། རྩེ་གཅིག་དོན་ལ་གོམས་པར་གྱིས།། བཙལ་བས་སངས་རྒྱས་མི་རྙེད་པས།། རང་གི་སེམས་ཀྱི་མཚན་ཉིད་ལྟོས།། དད་པ་སྟོན་ཀའི་ན་བུན་འདྲ།། ཡལ་བའི་དུས་སུ་སྙིང་རུས་འཚལ།། ",
  "ཞེས་གསུངས་པས། ཁོ་དད་པ་དང་ངོ་མཚར་སྐྱེས་ནས་ལོག་སོང་བ་ལས། ཞག་འགའ་ནས་འབུལ་བ་དང་བཅས་པའི་ཉ་མ་མང་པོ་ཁྲིད་དེ་རྗེ་བཙུན་གྱི་དྲུང་དུ་འོངས། ",
  "བསྙེན་བཀུར་བཟང་པོ་ཕུལ་ནས། ཡང་ཁོས་འདིར་འཚོགས་པའི་ཉ་མ་རྣམས་རྗེ་བཙུན་གྱི་རྣམ་ཐར་ལ་དད་ནས་ཞལ་བལྟར་འོངས་པ་ལགས་པ་ས། རྗེ་བཙུན་གྱིས་དཀའ་སྤྱད་དྲག་པོ་མཛད་པའི་འབྲས་བུས་ཐུགས་དམ་གྱི་གདེངས་ཐོབ་ཚུལ་གྱི་ཆོས་ཤིག་གནང་བར་ཞུ་ཞུས་པའི་ལན་དུ། རྗེ་བཙུན་གྱིས་གདེངས་ཚད་དྲུག་གི་མགུར་འདི་གསུངས་སོ།། ",
  "འཁོར་བའི་ཆོས་ལ་ཡིད་འབྱུང་ནས།། དད་པ་དྲག་པོས་མཚམས་སྦྱར་ཏེ།། ཡུལ་གྱི་ཞེན་པ་སྤང་དཀའ་བས།། ཕ་ཡུལ་སྤངས་པས་ཞེ་སྡང་ཞི།། ",
  "གཉེན་གྱི་གདུང་སེམས་བཟློག་དཀའ་བས།། ཉེ་དུ་སྤངས་པས་གདུང་སེམས་བྲལ།། ནོར་ལ་ཆོག་ཤེས་མ་མཆིས་པས།། རས་རྐྱང་གྱོན་པས་ཞེན་པ་།",
  "",
  "འཇིག་རྟེན་གཡེང་བ་སྤང་དཀའ་བས།། དམན་ས་བཟུང་བས་ང་རྒྱལ་ཆག། ",
  "བདག་འཛིན་གྱི་ཁེང་དྲེགས་སྤང་དཀའ་བས།། རི་དྭགས་བཞིན་དུ་རི་ཁྲོད་འགྲིམས།། ཁྱེད་དད་ལྡན་གྱི་ཚོགས་གསོག་དོན་ཡོད་བྱས།། འདི་ནི་སྙིང་རུས་ཀྱི་གདེངས་ཚད་ཡིན།། ",
  "ཆོས་སྐུ་ནམ་མཁའ་ལྟ་བུ་སྟེ།། འགྲོ་བ་ཡོངས་ལ་ཁྱབ་ལགས་ཀྱང་།། སྔར་མ་རིག་པ་ཡིས་འཁོར་བར་འཁྱམས།། ཆ་ཙམ་ཤེས་ཀྱང་བརྟན་པར་དཀའ།། དེ་ཉིད་བརྟན་པར་མ་གྱུར་པས།། སྐབས་སུ་དུག་ལྔ་རང་རྒྱུད་ཤོར།། དེས་དོན་མེད་བྱིས་པའི་ནང་དུ་འཁྱམས།། དེ་ཉིད་བརྟན་པར་གྱུར་པ་ན།། ཚོགས་དྲུག་ཞེན་མེད་རྒྱུན་དུ་འཆར།། སྐུ་གསུམ་འབྲལ་མེད་རྒྱུན་དུ་གནས།། དེ་ནི་རྟོགས་པའི་གདེངས་ཚད་ལགས།། ",
  "མཉམ་གཞག་རྗེས་ཐོབ་རྣམ་གཉིས་ཀྱང་།། ལས་དང་པོ་པ་ལ་སྣང་བ་ལགས།། བརྟན་པའི་སེམས་ལ་གཉིས་སྣང་མེད།། ཡེངས་པ་མེད་པའི་རྣལ་འབྱོར་ལ།། ཚོགས་དྲུག་ཞེན་མེད་རྒྱུན་དུ་འཆར།། སྐུ་གསུམ་འབྲལ་མེད་རྒྱུན་དུ་གནས།། ཞེན་པ་མེད་པ་འགྲོ་བའི་རླུང་།། ཡིད་འོང་ཡོན་ཏན་ཀུན་གྱི་གནས།། མཁས་པ་ནམ་མཁའ་ལྟ་བུར་བསྒོམ།། སྤྱོད་ལམ་རྣམ་བཞིར་མ་ཆགས་པས།། མཛེས་པའི་གཟུགས་དང་ཆགས་པའི་ནོར།། ཅིར་སྣང་ན་བུན་ལྟར་ཤེས་པས།། འགྲོ་བ་འདྲེན་པའི་བསམ་པ་ཡང་།། ཐ་མལ་ལུས་རྣམས་སྒྱུ་མ་དང་།། ཆུ་ཟླ་ལྟ་བུར་འཛིན་མེད་པར།། ཡུལ་གྱི་འཆིང་བས་མི་གོས་ཏེ།། དཔེ་ནི་འདམ་སྐྱེས་པདྨ་འདྲ།། འདི་ནི་སྤྱོད་པའི་གདེངས་ཚད་ཡིན།། ",
  "སེམས་ཁྱབ་གདལ་ནམ་མཁའ་ལྟ་བུ་སྟེ།།",
  "རྐྱེན་སྣང་ཆོས་སྐུར་གསལ་བ་དག། རྣམ་པ་ཀུན་མཁྱེན་སྟོན་པ་ཉིད།། ཤེལ་གོང་ལག་མཐིལ་བཞག་པ་འདྲ།། ",
  "དང་པོ་གང་ནས་འོངས་པ་མེད།། བར་དུ་གང་དུའང་གནས་པ་མེད།། ཐ་མར་གར་ཡང་སོང་བ་མེད།། དུས་གསུམ་མཉམ་པ་ཉིད་གནས་པས།། སེམས་ལ་སྐྱེ་ཤིའི་རྒྱུ་མ་མཆིས།། ",
  "གདོད་ནས་དག་པ་ནམ་མཁའ་ལྟ་བུ་ལ།། དཀར་དམར་གྱི་སྤྲིན་སྤུངས་རང་སར་ཡལ།། འབྱུང་བ་བཞི་ཡི་རྗེས་མི་གཅོད།། ",
  "སེམས་ཁྱབ་གདལ་ནམ་མཁའ་ལྟ་བུ་ལ།། སྐྱེ་མེད་ཀྱི་རྒྱུན་དང་མ་བྲལ་བས།། ཁམས་གསུམ་འཁོར་བའི་རྒྱུན་ལམ་ཆོད།། འདི་ནི་འབྲས་བུའི་གདེངས་ཚད་ལགས།། ",
  "དེ་ལྟར་རྟོགས་པའི་རྣལ་འབྱོར་དེ།། ནམ་ཞིག་སྒྱུ་ལུས་འཇོག་པའི་ཚེ།། ཡོན་ཏན་རྫོགས་པའི་བར་དོ་རུ།། གདམས་ངག་ཟབ་མོ་ངོ་འཕྲོད་པ་ས།། སེམས་མ་དང་བུ་རུ་མཇལ་ཏེ་མཆི།། ",
  "གལ་ཏེ་དེ་རུ་མ་མཇལ་ན།། མ་དག་ཉེར་ལེན་སྒྱུ་ལུས་དེ།། ལྷན་ཅིག་བྱང་བའི་གདམས་ངག་གིས།། དག་པའི་སྒྱུ་ལུས་ལོངས་སྐུར་འཆར།། ལོངས་སྐུ་གཟུགས་བརྙན་ལྟར་ཤེས་པས།། ལམ་ལ་ནོར་གྱི་དོགས་མ་མཆིས།། འདི་བར་དོ་མི་འཁྲུལ་གྱི་གདེངས་ཚད་ལགས།། ",
  "ཞེས་གསུངས་པས། ཀུ་ཐང་གི་ཉ་མ་རྣམས་ཤིན་ཏུ་མོས་པར་གྱུར་ཏེ། ཕྱིས་ནས་ཀྱང་ཞབས་ཏོག་ཕུལ་དུ་ཕྱིན་པ་བསྒྲུབས་པ་ཡིན་ནོ།། ",
  "དེ་ནས་རྗེ་བཙུན་ལ་ནམ་ཐོ་རངས་ཤིག་འོད་གསལ་གྱི་ངང་ལ་རྡོ་རྗེ་རྣལ་འབྱོར་མས་མི་ལ་རས་པ་ཁྱོད་ལ་མིའི་བུ་སློབ་ཉི་མ་ལྟ་བུ་གཅིག། ཟླ་བ་ལྟ་བུ་གཅིག། རྒྱུ་སྐར་ལྟ་བུ་ཉེར་གསུམ་སྟེ། གྲུབ་ཐོབ་རང་ཡང་ཉེར་ལྔ། ཕྱིར་མི་ལྡོག་པའི་རྟོགས་ལྡན་བརྒྱ། ལམ་ལ་དྲོད་ཐོབ་པའི་སྐྱེས་ཆེན་བརྒྱ་རྩ་བརྒྱད། ལམ་སྣ་ཟིན་པའི་རྣལ་འབྱོར་ཕོ་མོ་སྟོང་རྩ་གཅིག། ཆོས་འབྲེལ་ཐོབ་པས་ངན་སོང་གི་རྒྱུན་ལམ་ཆད་པ་རྩིས་ལས་འདས་པ་འོང་བ་ལས། གུང་ཐང་གི་ཕུ་ར་ལ་བྱ་བ་ན་ལས་ཅན་གྱི་སྐྱེས་བུ་ཟླ་བ་ལྟ་བུ་དེ་ཡོད་པས། དེའི་དོན་དུ་དེ་ཕྱོགས་སུ་སོངས་ཤིག་བྱ་བའི་ལུང་བསྟན་བྱུང་།",
  "",
  "རྗེ་བཙུན་ཡང་གུང་ཐང་སྟོད་དུ་ཐུགས་ཆས་སོ།། ",
  "བྲག་སྐྱ་རྡོ་རྗེ་རྫོང་གི་སྐོར་ཚོ་སྔ་མའོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལུང་བསྟན་ལྟར་གུང་ཐང་སྟོད་དུ་བྱོན་པས། གུང་ཐང་ཁབ་ཏུ་ཕྱག་ཕེབས་པ་འི་ཚེ་མཁར་ལས་བྱེད་མི་མང་པོ་འདུག་པ། ",
  "དེ་རྣམས་ལ་འཚོ་བ་ཟས་ཀྱི་འབྲེལ་བ་དགོས་གསུངས་པས། ཁོང་རྣམས་ན་རེ། ངེད་རྣམས་མཁར་ལས་ཀྱིས་བྲེལ་ནས་ལོང་མི་འདུག། ",
  "ཁྱེད་རང་དལ་བར་འདུག་པས་ངེད་ཀྱི་ལས་ཚབ་གྱིས། ",
  "བཞེས་པ་དྲང་གིས་ཟེར་བ་ལ། རྗེ་བཙུན་གྱིས་ངས་ང་རང་གི་ལུགས་ཀྱི་མཁར་ལས་ཚར་ནས་དལ་བ་ཡིན། ",
  "ཟ་མ་མི་སྟེར་རུང་ཁྱེད་འཇིག་རྟེན་པ་འི་མཁར་ལས་དེ་བོར་ལ་ཐོངས་གསུངས་པས། ",
  "ཡང་ཁོང་རྣམས་ན་རེ། ཁྱེད་རང་གི་ལུགས་ཀྱི་མཁར་ལས་ཇི་ལྟར་བྱས། ",
  "ངེད་ཀྱི་མཁར་ལས་བོར་དགོས་པའི་རྒྱུ་མཚན་ཅི་ཡིན་ཟེར་བའི་ལན་དུ་མགུར་འདི་གསུངས་སོ།། ",
  "ང་དད་པའི་ས་གཞི་བརྟན་དང་གཅིག། བརྩོན་འགྲུས་ཀྱི་རྩིག་པ་མཐོ་དང་གཉིས།། བསམ་གཏན་གྱི་གྱང་ཞེང་ཆེ་དང་གསུམ།། ཤེས་རབ་ཀྱི་བད་འབུར་ལེགས་དང་བཞི།། དེ་བཞི་བསྡེབས་པའི་མཁར་སྤེ་དེ།། ནམ་བཞག་གཏན་གྱི་མཁར་སྤེ་ཡིན།། ཁྱེད་འཇིག་རྟེན་པ་འི་མཁར་གྱིས་བསླུ་བསླུ་འདྲ།། བདུད་ཀྱི་བཙོན་ར་དེ་བོར་ལ་ཐོངས།།",
  "",
  "ཞེས་གསུངས་པས། ཡང་ཁོང་རྣམས་ན་རེ། དེ་སེམས་ལ་ཤིན་ཏུ་ཕན་པ་ཞིག་བྱུང་། ",
  "ཁྱེད་རང་གི་ལུགས་ལ་ངེད་ཀྱི་ཕྱིའི་ཞིང་། ནང་གི་ནོར། གཉེན་སྲིད་སྡེ། གཏན་གྲོགས་ཆུང་མ། དེ་ལ་སྐྱེས་པའི་བུ་ཚ་རྣམས་ཀྱི་དོད་ཇི་འདྲ་ཡོད། ",
  "ངེད་ཀྱི་ལུགས་དེ་ད་དུང་བོར་ལས་ཆེ་བས། ཁྱེད་རང་ལ་ཡོད་ལུགས་དང་ངེད་ཀྱི་དེ་བོར་བའི་རྒྱུ་མཚན་རེ་གསུང་བར་ཞུ་དང་ཟེར་བའི་ལན་དུ་མགུར་འདི་གསུངས་སོ།། ",
  "ང་ཀུན་གཞིའི་ཞིང་ས་བཟང་དང་གཅིག། གདམས་ངག་གི་ས་བོན་ཐེབས་དང་གཉིས།། ཉམས་ལེན་གྱི་མྱུ་གུ་འཁྲུངས་དང་གསུམ།། སྐུ་གསུམ་གྱི་འབྲས་བུ་སྨིན་དང་བཞི།། དེ་བཞི་བསྡེབས་པའི་སོ་ནམ་དེ།། ནམ་བཞག་གཏན་གྱི་སོ་ནམ་ཡིན།། ཁྱེད་འཇིག་རྟེན་པ་འི་སོ་ནམ་གྱིས་བསླུ་བསླུ་འདྲ།། ལྟོ་རྒྱབ་ཀྱི་ཁོལ་པོ་དེ་བོར་ལ་ཐོངས།། ",
  "ང་སྟོང་ཉིད་ཀྱི་གཏེར་ཁ་བཟང་དང་གཅིག། འཕགས་པའི་ནོར་བདུན་ཕྱུག་དང་གཉིས།། དགེ་བཅུའི་ཁོལ་སྤྱད་བདེ་དང་གསུམ།། ཟག་མེད་ཀྱི་བདེ་བ་ཆེ་དང་བཞི།། འདི་བཞི་བསྡེབས་པའི་ཟས་ནོར་དེ།། ནམ་བཞག་གཏན་གྱི་ཟས་ནོར་ཡིན།། ཁྱེད་འཇིག་རྟེན་པ་འི་ཟས་ནོར་དེས་བསླུ་བསླུ་འདྲ།། སྒྱུ་མའི་མགོ་སྐོར་དེ་བོར་ལ་ཐོངས།། ",
  "ང་སངས་རྒྱས་ཀྱི་ཕ་མེས་བཟང་དང་གཅིག། དམ་ཆོས་ཀྱི་ཞལ་ངོ་རགས་དང་གཉིས།།",
  "དགེ་འདུན་གྱི་ཚ་ཞང་དར་དང་གསུམ།། ཆོས་སྐྱོང་གི་སྟ་ཟུར་དཔའ་དང་བཞི།། དེ་བཞི་བསྡེབས་པའི་སྲིད་ཟླ་དེ།། ནམ་བཞག་གཏན་གྱི་སྲིད་ཟླ་ཡིན།། ",
  "ཁྱེད་འཇིག་རྟེན་པ་འི་གཉེར་གྱིས་བསླུ་བསླུ་འདྲ།། གནས་སྐབས་ཀྱི་ཟླ་གྲོགས་དེ་བོར་ལ་ཐོངས།། ",
  "ང་བདེ་གཤེགས་ཀྱི་ཕ་མེས་བཟང་དང་གཅིག། བདེ་གསལ་གྱི་གཡོ་སྦྱོར་མཁས་དང་གཉིས།། ཟུང་འཇུག་གི་ཤ་བཀྲག་དྭངས་དང་གསུམ།། ཉམས་རྟོགས་ཀྱི་རྒྱན་གོས་མཛེས་དང་བཞི།། དེ་བཞི་བསྡེབས་པའི་ཆུང་མ་དེ།། ནམ་བཞག་གཏན་གྱི་ཆུང་མ་ཡིན།། ",
  "ཁྱེད་འཇིག་རྟེན་པ་འི་གྲོགས་ཀྱིས་བསླུ་བསླུ་འདྲ།། གནས་སྐབས་ཀྱི་འཐབ་ཡ་དེ་བོར་ལ་ཐོངས།། ",
  "ང་རིག་པའི་ཁྱེའུ་འཁྲུངས་དང་གཅིག། དྲོད་རྟགས་ཀྱི་འཚར་སྐྱེད་ཆེ་དང་གཉིས།། ཉམས་རྟོགས་ཀྱི་སྨྲ་ལྕེ་བདེ་དང་གསུམ།། སངས་རྒྱས་ཀྱི་གདུང་བརྒྱུད་འཛིན་དང་བཞི།། དེ་བཞི་བསྡེབས་པའི་སྲས་བུ་དེ།། ནམ་བཞག་གཏན་གྱི་སྲས་བུ་ལགས།། ",
  "ཁྱེད་འཇིག་རྟེན་གྱི་སྲས་བུས་བསླུ་བསླུ་འདྲ།། འཁོར་བའི་བཤལ་ཐག་དེ་བོར་ལ་ཐོངས།། ",
  "ཁྱོད་གུང་ཐང་གི་ལས་བྱེད་ཕོ་མོ་དང་།། ང་རྣལ་འབྱོར་མི་ལ་རས་པ་གཉིས།། ཚིག་ཕར་འདྲི་ཚུར་འདྲིའི་བག་ཆགས་ཀྱིས།། ",
  "དཔལ་ཨུ་རྒྱན་གནས་སུ་མཇལ་བར་།",
  "ཅེས་གསུངས་པས། ཁོང་རྣམས་ཤིན་ཏུ་དད་པར་གྱུར་ནས། ཕྱག་བཙལ་འཚོ་བ་དྲངས་ཏེ། ཕྱིས་ནས་ཀྱང་ཤིན་ཏུ་མོས་པར་གྱུར་ཏོ།། ",
  "དེ་ནས་རྗེ་བཙུན་གྱིས་ར་ལའི་ཕུ་ཟ་འོག་ཕུག་ཏུ་བཞུགས་པས། ར་ལ་ན་ཕ་སྔ་མོ་ནས་ཤི་བའི་བུ་བཞིན་ལེགས་ལ་ཤེས་རབ་ཆེ་བ་ཞིག་ཡོད་པ་དེའི་མ་དང་ཁུ་བོ་ཚོགས་ནས་སྐྱོང་བའི་ལུགས་སུ་ཡོད་པ་ལ། བུ་དེས་གཞོན་ནུ་ནས་ཀློག་བཟང་པོ་ཤེས་པས། གསུང་སྒྲོག་ལ་ཤིན་ཏུ་བྲིན་པ་ས་ཁྱོས་མ་མང་པོ་འོང་བ་ཞིག་ཡོད་པས། ནམ་ཞིག་གི་ཚེ་ཁོང་རང་གི་ལུང་པའི་ཕུ་དེ་ན་ཡར་ལ་བོང་བུ་ཞོན་ནས་བ་གླང་གི་རྫི་བོ་ལ་ཕྱིན་པས། རྗེ་བཙུན་གྱི་སྒྲུབ་ཕུག་གི་མདུན་ན་ཡར་སླེབ་པ་དང་། རྗེ་བཙུན་གྱི་མགུར་གསུང་བ་ཐོས་ནས་སྣང་བ་འགྱུར་ཏེ། བོང་བུ་ལས་བབས་ཕྱུགས་རྣམས་བོར་ནས། རྗེ་བཙུན་གྱི་དྲུང་དུ་ཕྱིན་པས། ཞལ་མཐོང་མ་ཐག་སྨྲ་མི་ཤེས་པའི་ཏིང་ངེ་འཛིན་རྒྱུད་ལ་སྐྱེས་ཏེ་ཡུག་ཅིག་ཁྲོང་ངེ་ལུས་ཏེ་འདུག་པ་དེ་ཐུགས་སྲས་རས་ཆུང་རྡོ་རྗེ་གྲགས་པ་ཡིན་ནོ།། ",
  "ཁོང་ལས་སད་པའི་སྟོབས་ཀྱིས་རྗེ་བཙུན་ལ་མི་ཕྱེད་པའི་དད་པ་ཐོབ་སྟེ། གསུང་སྒྲོག་ཏུ་ཕྱིན་པའི་ཁྱོས་མ་རྣམས་རྗེ་བཙུན་གྱི་དྲུང་དུ་ཕུལ་ནས། ཆོས་ཞུ་ཞིང་བསྡད་པ་ལས་མ་ཁུས་རྩད་བཅད་པས། རྗེ་བཙུན་གྱི་དྲུང་ན་འདུག་པ་དང་། ཁྱོས་མ་མ་བྱུང་བས་ཡོན་བདག་རྣམས་ཀྱིས་མ་བྱིན་པ་ཡིན་ནམ་སྙམ་ནས་གསུང་སྒྲོག་ཏུ་བཏང་བའི་ཡོན་བདག་རྣམས་ལ། ཁྱོད་ཀྱིས་ངེད་ཀྱི་བུ་ལ་ཟ་ཡོན་བྱིན་ནམ་ཞེས་རིམ་པར་དྲིས་པས་བྱིན་ཟེར་བ་ཁོ་ན་བྱུང་སྟེ། རྗེ་བཙུན་ལ་ཕུལ་བར་ཤེས་ནས། མ་ཁུས་ཇི་ལྟར་བཀག་རུང་མ་ཁོགས་པ་ས། ཁོང་གཉིས་ཁྲོས་ནས་སྡང་པོ་རང་བྱས་པས། བུས་ཀྱང་རྗེ་བཙུན་ལ་ཁྲིད་ཞུས་ནས་བསྒོམས་པས། ཉམས་རྟོགས་བཟང་པོ་འཁྲུངས། ",
  "གཏུམ་མོའི་དྲོད་ཀྱིས་རས་རྐྱང་ཐུབ་པ་བྱུང་སྟེ། མིང་ཡང་རས་ཆུང་པ་ར་བཏགས་ནས་ཡོད་དུས། མ་ཁུས་ནན་གྱིས་བཀུག་ནས་ཕྲུ་སློག་ཏུ་བཅུག་པས་ས་བདག་གི་ནད་ཀྱིས་ཟིན་ཏེ། དེ་ལ་ཕན་དུ་རེ་ནས་མཚམས་ལ་ཡོད་དུས། ཨ་ཙ་ར་ལྔ་འཚོ་བ་སློང་དུ་བྱུང་།",
  "",
  "མ་ཁུས་ལྟོ་ལ་ཡོས་ཤིག་སྐྱལ་ཡོད་པ་ནས་བྱིན་པ་ཟ་བའི་བར་ལ། ཁོང་རྣམས་ཙི་ཙི་ཛྷ་ལ་ཟེར་ཞིང་མཛེ་ནད་དུ་ཤེས་འདུག། འདི་ལ་ཕན་པའི་ཐབས་ཤེས་སམ་དྲིས་པས། དྲག་པ་དེ་ན་རེ་ཁྱོད་སྙིང་རྗེ་མོ་རང་ཞིག་འདུག། ངའི་བླ་མ་ཝ་ལ་ཙནྡྲ་ལ་སྤྲད་དོ་ཟེར། ",
  "ཁོ་རང་བོད་ལ་འགྲོ་བ་བཤོལ་ནས་རྒྱ་གར་ལ་འགྲོ་བར་དམ་བཅས། རས་ཆུང་པ་ས་ཀྱང་རྗེ་བཙུན་ལ་རྒྱ་གར་ལ་འགྲོ་བའི་གནང་བ་ཞུས་པས། ",
  "རྗེ་བཙུན་གྱིས་གནང་སྟེ། འགྲོ་ཆོས་སུ་མགུར་འདི་གསུངས་སོ།། དྲིན་མཆོག་རྗེ་ལ་གསོལ་བ་འདེབས་སོ།། བུ་རས་ཆུང་པ་ལ་བྱིན་གྱིས་རློབས་ཤིག། བུ་ཚེ་འདིའི་བློ་ཕུགས་ཆོས་ལ་གཏོད་ཅིག། བླ་མ་ཡི་དམ་དཀོན་མཆོག་གསུམ་ལ།། ཁ་ཚིག་མིན་པར་གསོལ་བ་འདེབས་ཤིང་།། རྒྱ་གར་གླིང་དེ་བསྐོར་ལ་བྱོན་ཞིག། ",
  "ཏིང་འཛིན་དཀའ་ཐུབ་ཟས་སུ་ཟ་ཞིང་།། ཨ་ཐུང་རྟེན་འབྲེལ་རས་གོས་གྱོན་ལ།། རླུང་སེམས་སྒྱུ་མའི་རྟ་ལ་ཞོན་ནས།། རྒྱ་གར་གླིང་དེ་བསྐོར་ལ་བྱོན་ཞིག། ",
  "དྲི་མེད་སེམས་ལ་ཕྱི་བདར་གྱིས་ལ།། དམ་ཚིག་དངུལ་དཀར་མེ་ལོང་དེ་ཀུན།། འགྱོད་མེད་དྲན་པས་རྒྱུན་དུ་ལྟ་ཞིང་།། རྒྱ་གར་གླིང་དེ་བསྐོར་ལ་བྱོན་ཞིག། ལོ་འདོད་རྐུན་མས་ཕྱི་གནོན་འོང་བས།། ཆོས་བརྒྱད་མགོ་སྙོམས་སོ་པ་ཐོང་ལ།། ཡོན་ཏན་དམིགས་མེད་ངང་དུ་སྦས་ནས།། སེམས་བསྐྱེད་བཟང་པོས་བསྐོར་ལ་བྱོན་ཅིག། བུ་ཚེ་རིང་ནད་མེད་སྨོན་ལམ་འདེབས་སོ།། ཞེས་གསུངས་།",
  "",
  "རྗེ་བཙུན་སྒྲུབ་ཕུག་གི་ནང་དུ་བཞུགས་པ་ལ། རས་ཆུང་པ་ས་ཕྱི་ནས་འདག་སྦྱར་ཕུལ་ཏེ། ཨ་ཙ་རའི་ཕྱི་བཞིན་རྒྱ་གར་ལ་བྱོན་པས། བླ་མ་ཝ་ལ་ཙནྡྲ་དང་མཇལ་ཏེ། ཕྱག་རྡོར་གཏུམ་པོ་ཁྱུང་གཤོག་ཅན་གྱི་གདམས་ངག་རྣམས་རྫོགས་པར་གནང་བ་བསྒོམས་པས། སྙུང་གཞི་ལས་གྲོལ་ནས། བོད་དུ་ཕེབས་ཚེ་སྐྱིད་གྲོང་ནས་བླ་མ་འདྲི་ཞིང་བྱོན་པས། སྔར་མི་ལ་ཟེར་བའི་རྣལ་འབྱོར་པ་ཞིག་འདུག་ཟེར་བ་ཐོས། ཕྱིས་གཏམ་མི་འདུག་ཟེར་བས་ངའི་བླ་མ་གྲོངས་པ་ཡིན་ནམ་སྙམ་ཐུགས་མི་བདེ་བའི་ངང་ནས། ཟ་འོག་ཕུག་ཏུ་བྱོན་ནས་གཟིགས་པས། སྔར་གྱི་འདག་སྦྱར་ཡེ་མ་ཞིག་པར་འདུག་པ་དང་། ད་ནང་ན་གྲོངས་ཡོད་ངེས་སྙམ་འདག་སྦྱར་བཤིག་ནས་སྒྲུབ་ཕུག་གི་ནང་དུ་བྱོན་པས། རྗེ་བཙུན་ཐུགས་དམ་གྱི་ངང་ལ་ཁྲོང་ངེ་བཞུགས་འདུག་པས། དགའ་སྤྲོ་དཔག་མེད་ཅིག་ཐོབ་སྟེ། རས་ཆུང་པ་ས་སྙུན་དྲིས་པའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "དྲིན་ཅན་མར་པའི་ཞབས་ལ་འདུད།། བདག་ཉེ་དུ་དང་འབྲེལ་ཐག་བཅད་པས་བདེ།། ཕ་ཡུལ་གྱི་ཞེན་པ་སྤངས་པས་བདེ།། ཡུལ་སྡེའི་གཉེར་ཁ་མེད་པས་བདེ།། དགེ་འདུན་གྱི་རྫས་ལ་མ་འབགས་བདེ།། ཁང་ཁྱིམ་བདག་ཏུ་མ་བཟུང་བདེ།། འདི་ལ་འདི་དགོས་མེད་པས་བདེ།། འཕགས་པའི་ནོར་གྱིས་ཕྱུག་པ་ས་བདེ།།",
  "འཚོ་སྐྱོང་གི་སྡུག་བསྔལ་མི་དགོས་བདེ།། བོར་སྟོར་གྱི་དོགས་པ་མེད་པས་བདེ།། ཟད་པའི་འཇིགས་པ་མེད་པས་བདེ།། སེམས་ཀྱི་ཕུགས་ཐག་ཆོད་པས་བདེ།། ཡོན་བདག་གི་ངོས་བཟུང་མི་དགོས་བདེ།། སྐྱོ་ངལ་སུན་པ་མེད་པས་བདེ།། ཚུལ་འཆོས་མ་བྱས་སྤྱོད་པས་བདེ།། ཅི་བྱས་ཆོས་སུ་སོང་བས་བདེ།། འགྲོ་འདོད་ངལ་དུབ་མེད་པས་བདེ།། གསོད་གཅོད་འཇིགས་པ་མེད་པས་བདེ།། རྐུ་འཕྲོག་འཇིགས་པ་བྲལ་བས་བདེ།། དགེ་སྦྱོར་གྱི་མཐུན་རྐྱེན་བྱུང་བས་བདེ།། སྡིག་པའི་ལས་རྣམས་སྤངས་པས་བདེ།། བསོད་ནམས་ཀྱི་ལས་ལ་འབད་པས་བདེ།། ཞེ་སྡང་གནོད་སེམས་བྲལ་བས་བདེ།། ང་རྒྱལ་ཕྲག་དོག་སྤངས་པས་བདེ།། ཆོས་བརྒྱད་སྐྱོན་དུ་མཐོང་བས་བདེ།། དེ་ཡང་བཏང་སྙོམས་བཞག་པས་བདེ།། སེམས་ཀྱིས་སེམས་ལ་བལྟས་པ་ས་བདེ།། དེ་ཡང་རེ་དོགས་མེད་པས་བདེ།།",
  "འཛིན་མེད་འོད་གསལ་ཀློང་ན་བདེ།། མི་རྟོག་ཡེ་ཤེས་དབྱིངས་ན་བདེ།། ཤུགས་འབྱུང་གཉུག་མའི་ངང་དུ་བདེ།། ཚོགས་དྲུག་རང་སར་བཞག་པས་བདེ།། སྒོ་ལྔའི་རྣམ་ཤེས་གསལ་བས་བདེ།། ཡིད་ཀྱི་འགྲོ་འོང་ཆད་པས་བདེ།། བདག་ལ་བདེ་ལུགས་མང་བར་གདའ།། རྣལ་འབྱོར་རང་གི་སྐྱིད་གླུ་ཡིན།། ",
  "སྐྱིད་པ་གཞན་ལ་ང་མི་སྨོན།། ཤི་ཡང་བདེ་སྟེ་སྡིག་མ་བྱས།། གསོན་ཡང་བདེ་སྟེ་དགེ་སྦྱོར་འཕེལ།། ཟས་གོས་ཡོན་བདག་རྣམས་ཀྱིས་སྦྱོར།། འདི་ནི་དཀོན་མཆོག་བླ་མའི་དྲིན།། རྣལ་འབྱོར་བདེ་བའི་ཆེད་དུ་གདའ།། རས་ཆུང་བདེ་འམ་དོན་གྲུབ་བམ།། ཞེས་གསུངས་པས། ",
  "རས་ཆུང་པ་ས་ཀྱང་། བདག་ཀྱང་བདེ། དོན་གྲུབ། ད་དུང་ཁྲིད་དང་གདམས་ངག་ཐུགས་རྗེས་འཛིན་པར་ཞུ་ཞུས་པས། ",
  "རྗེ་བཙུན་གྱིས་སླར་ཡང་རས་ཆུང་པ་ལ་ཁྲིད་བཏབ་སྟེ་ཟ་འོག་ཕུག་ཏུ་སྒོམ་དུ་བཅུག་པས། ཉམས་རྟོགས་མཐར་ཕྱིན་པར་གྱུར་ཏོ།། ",
  "ཟ་འོག་ཕུག་ཏུ་ཐུགས་སྲས་རས་ཆུང་པ་དང་མཇལ་བའི་སྐོར་རོ།།།། ༈ན་མོ་གུ་།",
  "རྗེ་བཙུན་མི་ལ་རས་པ་དེ་ཉིད། ཟ་འོག་ཕུག་ནས་རོན་ཕུའི་འོད་གསལ་ཕུག་ཏུ་བྱོན་ནས་བཞུགས་པའི་ཚེ། འཁྲུངས་ཡུལ་རྩ་ཕུའི་གཞོན་པ་འགའ་ཞིག་རྗེ་བཙུན་དང་མཇལ་དུ་བྱུང་བ་རྣམས་ན་རེ། ཁྱེད་དང་པོ་དགྲ་བཏུལ། ད་ཆོས་ཁྱད་པར་ཅན་མཛད་པ་ངོ་མཚར་ཆེ། ངེད་རྣམས་ཀྱང་ཁྱེད་ཀྱི་སར་སླེབ་ཚེ་ཆོས་བྱས་ན་སྙམ། ཡུལ་དུ་སླེབ་ཚེ་འཇིག་རྟེན་བྱས་ན་སྙམ་པ་འོང་གི་གདའ་བ། ཅི་དྲག་ན་ཞུ་བའི་ལན་དུ། ",
  "རྗེ་བཙུན་གྱི་ཞལ་ནས། སྐྱེ་རྒ་ན་འཆི་སོགས་འཁོར་བའི་སྡུག་བསྔལ་ལས་གྲོལ་བའི་གདེང་ཐོབ་ན་གང་བྱས་བདེ། དེ་མིན་ཚེ་འདིའི་སྡུག་བསྔལ་ལས་ཕྱི་མའི་སྡུག་བསྔལ་རྒྱུན་རིང་ཞིང་དོས་དྲག་པ་ས། ",
  "ཕྱི་མའི་དོན་ཚགས་སུ་འཇུག་པ་གལ་ཆེ་བ་འདི་ལྟར་ཡིན་གསུང་ནས་མགུར་འདི་གསུངས་སོ།། འོ་སྐོལ་འགྲོ་བ་འཇིག་རྟེན་པ།། སྐྱེ་རྒ་ན་འཆིའི་ཆུ་བོས་འཁྱེར།། ཆུ་བོ་འདི་བས་ཕྱི་མ་ཆེ།། གྲུ་གཟིངས་ཚགས་སུ་ཚུད་ལགས་སམ།། ",
  "བདུད་དང་སྲིན་པོ་གཤིན་རྗེ་ཡི།། འཇིགས་པ་འདི་བས་ཕྱི་མ་ཆེ།། སྐྱེལ་མ་ཚགས་སུ་ཚུད་ལགས་སམ།། ",
  "འདོད་ཆགས་ཞེ་སྡང་གཏི་མུག་གི།། ཞེན་འཁྲིས་འདི་བས་ཕྱི་མ་ཆེ།། གཉེན་པོ་ཚགས་སུ་ཚུད་ལགས་སམ།། ",
  "ཁམས་གསུམ་འཁོར་བའི་ཡུལ་པོ་ཆེ།། བཤུལ་ཐག་འདི་བས་ཕྱི་མ་རིང་།། རྒྱགས་ཕྱེ་གྲབས་སུ་ཚུད་ལགས་སམ།། མ་ཚུད་དམ་པའི་ལྷ་ཆོས་མཛོད།།",
  "",
  "ཅེས་གསུངས་པས། ",
  "ཁོང་རྣམས་ན་རེ། དེ་ཤིན་ཏུ་སེམས་ལ་ཕན་པ་ཞིག་བྱུང་། ངེད་རྣམས་ཀྱང་བླ་མའི་དྲུང་དུ་ཆོས་བྱེད་པ་ལགས། སྡུག་པོ་རང་བྱེད་དོན་མི་འདུག་པས། བླ་མས་ཀྱང་ཡོན་བདག་དང་བུ་སློབ་ཀྱི་འཚོ་སྐྱོང་བྱས། ནོར་བག་ཙམ་རེ་ཕྱག་ཚགས་མཛད་པ་ཞུ། ",
  "གོང་གི་དེ་རྣམས་ངེད་རྣམས་ཀྱིས་མི་ཤེས་པ་འདུག་པས། དེ་དག་གི་དོན་གསུང་བར་ཞུ་ཞུས་པའི་ལན་དུ་མགུར་འདི་གསུངས་སོ།། བླ་མ་མཁས་པ་བསྟེན་པ་ལ།། འཁོར་འདས་སྐྱེལ་མ་ཟེར་བ་ཡིན།། སྦྱིན་པ་ཕངས་མེད་གཏོང་བ་དེ།། ལམ་རྒྱགས་ཚགས་སུ་འཇུག་པ་ཡིན།། ཉམས་མྱོང་མུན་ལ་ཟླ་ཤར་དེ།། སྐྱེལ་མ་ཚགས་སུ་འཇུག་པ་ཡིན།། ",
  "བསགས་པ་ཆོས་ལ་གཏོང་བ་དེ།། གྲུ་གཟིངས་ཚགས་སུ་འཇུག་པ་ཡིན།། ལྟ་བ་ཕྱོགས་རིས་མེད་པ་ན།། སྒོམ་པ་ཡེངས་པ་མེད་པ་ཡིན།། སྤྱོད་པ་ཆོས་དང་མཐུན་པ་ན།། དམ་ཚིག་བླ་མ་མཉེས་པ་ཡིན།། འབྲས་བུ་འཆི་ཁར་འགྱོད་མེད་ཡིན།། ",
  "གཉེན་དང་ཡོན་བདག་སློབ་མ་གསུམ།། ང་རྣལ་འབྱོར་པ་ལ་དགོས་རྒྱུ་ཆུང་།། ཁྱེད་འཇིག་རྟེན་པ་ལ་དགོས་པ་ཡིན།། ",
  "ཕྱག་དང་ཞེ་ས་ཚུལ་འཆོས་གསུམ།། ང་རྣལ་འབྱོར་པ་ལ་དགོས་རྒྱུ་ཆུང་།། ཆོས་བརྒྱད་མཁན་ལ་དགོས་པ་ཡིན།། ",
  "རྫས་དང་ཡོ་བྱད་འདུ་འཛི་གསུམ།། ང་རྣལ་འབྱོར་པ་ལ་དགོས་རྒྱུ་ཆུང་།། གྲགས་འདོད་ཅན་ལ་དགོས་པ་ཡིན།། ",
  "ཁྲུས་དང་གཙང་སྦྲ་རྟོགས་པ་གསུམ།། ང་རྣལ་འབྱོར་པ་ལ་དགོས་རྒྱུ་ཆུང་།། གཞོན་ནུ་ཚོ་ལ་དགོས་པ་ཡིན།། ",
  "མི་དགོས་བཅུ་གཉིས་བྱ་བ་ལགས།། ཀུན་གྱི་སྤྱོད་ཡུལ་འདི་མ་ལགས།།",
  "རྣལ་འབྱོར་རས་པའི་ཁ་ཕོ་འདི།། འདིར་འཚོགས་རྣམས་ཀྱི་བློ་ལ་ཟུང་།། བདེ་བ་འདོད་ན་དམ་ཆོས་མཛོད།། འདུ་འཛིས་སྐྱོ་ན་དབེན་པ་བསྟེན།། སྙིང་རུས་ཆེ་ན་གཅིག་པུར་སྡོད།། བྱང་ཆུབ་འདོད་ན་སྒོམ་སྲན་བསྐྱེད།། བདུད་བཞིའི་དགྲ་ལས་རྒྱལ་བར་ངེས།། ཞེས་གསུངས་པས། ",
  "དེ་རྣམས་ཀྱི་ནང་ནས། གཞོན་པ་དད་བརྩོན་ཤེས་རབ་སྙིང་བརྩེར་ལྡན་པ་ཞིག་འདུག་པ་དེ་ན་རེ། བླ་མ་ལགས། བདག་རྣམས་ཚེ་འདིར་དགོས་པ་རྣམས་ལ་ཆགས་ནས། ཚེ་ཕྱི་མར་དགོས་པ་རྣམས་ཚགས་སུ་མ་ཚུད། ད་བླ་མའི་ཕྱག་ཕྱིར་འབྲངས་ནས། ཚེ་འདི་བློས་བཏང་སྟེ། ཕྱི་མའི་དོན་ཚགས་སུ་འཇུག་པར་ཞུ་ཞེས་ཞུ་བ་ནན་གྱིས་འབུལ་དུ་བྱུང་བ་ལ། རྗེ་བཙུན་གྱིས་དལ་འབྱོར་གྱི་མི་ལུས་རིན་པོ་ཆེ་ཐོབ་དུས་ཆོས་བྱེད་པ་འདི་དཀའ་མོ་རང་ཞིག་འདུག། བརྒྱ་ལ་ཆོས་བྱེད་མི་བྱུང་རུང་། བླ་མ་ལ་སོགས་མཐུན་རྐྱེན་རྣམ་དག་འཛོམ་པ་དཀའ་མོ་ཡིན་པས། ད་ལྟ་འཛོམ་དུས་ལྷ་ཆོས་བྱེད་འཚལ་ཞེས་མགུར་འདི་གསུངས་སོ།། ",
  "མི་ཁོམ་བརྒྱད་པོ་སྤངས་པ་ཡི།། དལ་འབྱོར་ཚང་བའི་མི་ལུས་དཀའ།། ཚེ་འདིའི་བདེ་སྐྱིད་བློས་བཏང་ནས།། དལ་འབྱོར་སྙིང་པོ་ལེན་པ་དཀའ།། འཁོར་བའི་ཆོས་ཀྱི་སྐྱོན་མཐོང་ནས།། མྱ་ངན་འདས་པ་སྒྲུབ་པ་དཀའ།། བརྒྱ་ལ་དམ་ཆོས་སྒྲུབ་ན་ཡང་།། མཐུན་རྐྱེན་རྣམ་དག་འཛོམ་པ་དཀའ།། ལུང་རིག་མན་ངག་ལྡན་པ་ཡི།། ཐུགས་རྗེ་ལྡན་པའི་བླ་མ་དཀའ།། དད་པ་སྐྱོ་ངལ་མེད་པ་ཡི།། ཉམས་ལེན་ནུས་པའི་སློབ་མ་དཀའ།། འཇིགས་དང་འཚེ་བ་སྤངས་པ་ཡི།། ཕུན་སུམ་ཚོགས་པའི་དགོན་པ་དཀའ།།",
  "ལྟ་སྤྱོད་གྲུབ་མཐའ་མཐུན་པ་ཡི།། བསམ་སྦྱོར་གཅིག་པའི་གྲོགས་པོ་དཀའ།། ན་དང་ཚ་བ་སྤངས་པ་ཡི།། བཀོལ་ཏུ་བཏུབ་པ་འི་ལུས་པོ་དཀའ།། དེ་རྣམས་ཐམས་ཅད་འཛོམ་ན་ཡང་།། རྩེ་གཅིག་ཉམས་སུ་ལེན་པ་དཀའ།། འདི་ནི་དཀའ་བའི་ཆོས་དགུ་སྟེ།། དཀའ་ཡང་དཀའ་སྟེ་སྤྱད་ཀྱང་འཚལ།། ཞེས་གསུངས་པས། ཁོ་རང་དབང་མེད་པ་འི་དད་པ་སྐྱེས་ཏེ། ཕྱག་ཕྱིར་འབྲངས་པ་རྗེས་སུ་བཟུང་ནས། དབང་དང་གདམས་པ་གནང་ནས་སྨིན་ཅིང་གྲོལ་ཏེ། རྩ་ཕུ་རས་པ་བྱ་བ་ཉེ་བའི་སྲས་ཤིག་བྱུང་ངོ།། ",
  "འོད་གསལ་ཕུག་ཏུ་རྩ་ཕུ་རས་པ་དང་མཇལ་བའི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་འོད་གསལ་ཕུག་ནས་མང་ཡུལ་སྐྱིད་གྲོང་ན་མར་སྐུ་ཁམས་བསང་བ་དང་། རོ་སྙོམས་ཟས་ཀྱི་ལྡོམ་བུ་ལ་བྱོན་པའི་ཚེ་གྲོང་ཁྱེར་ཞིག་གི་དབུས་ན་མི་མང་པོ་ཞིག་འདུག་པ་ལ། ཡོན་བདག་རྣམས་རྣལ་འབྱོར་ང་ལ་ད་ནང་གི་འཚོ་བ་སློང་བ་ཡིན་གསུངས་པས། ",
  "ཁོང་རྣམས་ན་རེ། རྣལ་འབྱོར་པ་ཁྱེད་དང་པོ་ཞིག་རག་མ་ན་འདུག་ཟེར་བ་དེ་ཨེ་ཡིན་ཟེར་བ་ལ་ཡིན་གསུངས་པས། འོ་ན་ཁྱེད་ངོ་མཚར་ཅན་ཞིག་ཡིན་པར་འདུག་ཟེར། ཀུན་མོས་པར་གྱུར་པ་ལས། དེ་དག་གི་ནང་ནས་རབས་ཆད་བཟའ་མི་གཉིས་འདུག་པ་དེས་ནང་དུ་གདན་དྲངས་ཏེ། བསྙེན་བཀུར་ཞུས་ནས། བླ་མ་ལགས། ཁྱེད་ཀྱི་ཡུལ་དང་ཉེ་རིགས་རྣམས་ག་ན་ཡོད་ཟེར་བས། ",
  "རྗེ་བཙུན་གྱིས། ངས་ཡུལ་དང་ཉེ་རིགས་བོར། ཡུལ་དང་ཉེ་རིགས་ཀྱིས་ང་བོར་བའི་སྤྲང་པོ་ཞིག་ཡིན་གསུངས་པས། འོ་ན་ངེད་ཀྱི་བུ་དོད་མཛོད། ངེད་ལ་ཡུལ་གཞིས་བཟང་པོ་ཡང་།",
  "ཁྱེད་རང་ཐུགས་འགྲོ་བའི་བུ་མོ་གཅིག་ཀྱང་ལེན། དེས་ཉེ་འཁོར་ཡང་ཤུགས་ཀྱིས་འོང་ཟེར་བ་ལ། ",
  "ངས་དེ་ཀུན་མི་དགོས། ངས་བོར་བ་ཞིག་ཡིན་ཞེས་མགུར་འདི་གསུངས་སོ།། ཡུལ་དང་པོ་ཉམས་དགའ་སྐྱིད་སྐྱིད་པོ།། ལུས་ངག་ཡིད་གསུམ་འབྲད་པའི་སེ་བརྡར་ཡིན།། བར་དུ་རྨོ་རྐོ་འོ་རེ་བརྒྱལ།། ས་བོན་ཕར་བཏབ་ཚུར་མི་འབྱུང་།། ཡུལ་ཅན་མུ་གེའི་གྲོང་ཁྱེར་དེ།། མགོན་མེད་དྲི་ཟའི་གནས་དང་འདྲ།། ཐ་མར་བསྐྱུར་ནས་འགྲོ་རྒྱུ་ཡིན།། སྡིག་གསོག་གི་གནས་ཁང་སེམས་ལ་གཟན།། གནས་སྐབས་ཀྱི་བཙོན་དོང་ང་མི་འདོད།། ཁྱེད་ཀྱི་བུ་དོད་ང་མི་བྱེད།། ཅེས་གསུངས་པས། ",
  "ཁོང་གཉིས་ན་རེ། དེ་སྐད་མ་གསུངས། ངེད་ཀྱིས་ཁྱེད་རང་འཐད་པའི་ཕ་བཟང་གི་བུ་མོ་ཞིག་བག་མར་བསུ་བ་ཡིན་ཞུ་བའི་ལན་དུ་མགུར་འདི་གསུངས་སོ།། གྲོགས་དང་པོ་ལྷ་མོ་བཞད་ཁ་མ།། བལྟ་བའི་གདོང་ལ་ཆོག་རྒྱུ་མེད།། བར་དུ་སྲིན་མོ་རོ་མིག་མ།། ཕར་གཅིག་ལབ་ན་ཚུར་གཉིས་རྒོལ།། སྐྲ་ལ་འཆང་ན་སྒྱིད་པར་འཇུ།། དབྱུག་པ་རྒྱབ་ན་གཟར་བུ་འཕྱར།། ཐ་མར་བ་རྒན་སོ་མེད་མ།། སྲིན་མོའི་སྡང་མིག་སེམས་ལ་གཟན།། བདུད་མོའི་འཐབ་ཡ་སྤངས་པ་ཡིན།། ཁྱེད་ཀྱི་གཞོན་གྲོགས་ང་མི་འདོད།།",
  "",
  "ཅེས་གསུངས་པས། བླ་མ་ལགས། རྒས་ནས་ཤི་ལ་ཐུག་ཚེ། གཞོན་ཚེ་བཞིན་མི་འོང་བར་གདའ། རང་ལ་བུ་རེ་མེད་ན་ཡིད་ཕམ་པ་ལ་ཚད་ལས་འདས་པ་རེ་འོང་གི་འདུག། དེས་ན་ཁྱེད་ལའང་བུ་རེ་དགོས་ལགས་སམ་ཟེར་བའི་ལན་དུ་མགུར་འདི་གསུངས་སོ།། ",
  "བུ་དང་པོ་ལྷ་བུ་ཡིད་འོང་པོ།། སྙིང་བརྩེ་བ་འི་སེམས་ལ་བཟོད་གླགས་མེད།། བར་དུ་བུ་ལོན་འདེད་དྲག་པོ།། ཐམས་ཅད་བྱིན་ཡང་མགུ་དུས་མེད།། མི་ཡི་བུ་མོ་ནང་དུ་བཅུག། དྲིན་ཅན་ཕ་མ་ཕྱི་རུ་ཕུད།། ཕ་ཡིས་བོས་ཀྱང་ལན་མི་སྟེར།། མ་ཡིས་བོས་ཀྱང་ཨང་མི་ཁུགས།། ཐ་མར་ཁྱིམ་མཚེས་སྙིང་རིང་པོ།། ཁྲམ་པའི་ཁ་ཚིས་བྱས་པས་ཕུང་།། རང་སྐྱེས་ཀྱི་དགྲ་བོ་སེམས་ལ་གཟན།། འཁོར་བའི་བཤལ་ཐག་སྤངས་པ་ཡིན།། འཇིག་རྟེན་གྱི་བུ་ཚ་ང་མི་འདོད།། ཅེས་གསུངས་པས། ",
  "ཁོང་གཉིས་ན་རེ། རང་སྐྱེས་ཀྱི་དགྲ་བོ་ཡིན་ནའང་ཡིན། བུ་མོ་ཞིག་ཡོད་རུང་ཆོག་པ་འདུག་སྟེ། མེད་པས་བློ་མ་བདེ་ཟེར་བའི་ལན་དུ་མགུར་འདི་གསུངས་སོ།། ",
  "བུ་མོ་དང་པོ་ལྷ་ཕྲུག་འཛུམ་ཁ་མོ།། ནོར་གང་དམར་ཁྱེར་བའི་དབང་མོ་ཆེ།། བར་དུ་ལན་ཆགས་འཁོར་མེད་མ།། ཕ་ལ་དངོས་སུ་བསླངས་ནས་ཁྱེར།། མ་ལ་ལྐོག་ཏུ་རྐུས་ནས་ཁྱེར།། བྱིན་པ་ངོ་སོར་མི་བྱེད་པ།། དྲིན་ཅན་ཕ་མའི་སྙིང་རླུང་སློང་།། ཐ་མར་འདྲེ་མོ་གདོང་དམར་མ།། ལེགས་ན་གཞན་གྱི་དཔལ་སྐྱེད་མ།། ཉེས་ན་རང་གི་བྱུར་སྡུད་མ།།",
  "ཕུང་བྱེད་ཀྱི་འདྲེ་མོ་སེམས་ལ་གཟན།། སངས་མེད་ཀྱི་མྱ་ངན་སྤངས་པ་ཡིན།། ཕུང་གཞིའི་བུ་མོ་ང་མི་འདོད།། ཅེས་གསུངས་པས། ཁོང་གཉིས་ན་རེ། བུ་དང་བུ་མོ་མི་དགོས་རུང་། གཉེན་གཞན་རེ་མེད་ན་ཁ་ཞན་པའི་སྡུག་བསྔལ་རང་བཟོད་གླགས་མི་འདུག་ཟེར་བའི་ལན་དུ་མགུར་འདི་གསུངས་སོ།། ",
  "གཉེན་དང་པོ་ཕྲད་དགའ་མཐོང་འཛུམ་པོ།། འདིར་བྱོན་དང་འདིར་བཞུགས་ཀྱིས་ལུང་པ་འགེངས།། བར་དུ་ཤ་ཆང་གི་ཟས་ལན་ཅན།། ཕར་གཅིག་ལན་དུ་ཚུར་གཅིག་སྟེར།། ཐ་མར་ཆགས་སྡང་གི་འགྱོད་གཞི་ཅན།། སྡུག་འབྲོས་ཀྱི་གྱོད་རྩ་སེམས་ལ་གཟན།། སྐྱིད་ཚེའི་ཟ་གྲོགས་དེ་སྤངས་པ་ཡིན།། འཇིག་རྟེན་གྱི་ཉེ་དུ་ང་མི་འདོད།། ཅེས་གསུངས་པས། ",
  "ཡང་ཁོང་གཉིས་ན་རེ། ཁྱེད་གཉེན་ཉེ་རིང་གང་ཡང་མི་འདོད་རུང་དེ་ཡིན། ངེད་ལ་ནོར་ལོངས་སྤྱོད་ཀྱིས་ཆོག་པ་ཡོད། འདི་རྣམས་ཀྱི་བདག་པོ་ཅིས་ཀྱང་མཛད་པར་ཞུ་ཟེར་ཞུ་བ་ནན་གྱིས་འབུལ་དུ་བྱུང་བ་ལ། རྗེ་བཙུན་གྱི་ཞལ་ནས། ཡུལ་ཆུང་གཅིག་གི་མུན་པ་སེལ་ཕྱིར་ཉི་ཟླས་བསྡད་མི་འོང་ངས་ཀྱང་སྒྲུབ་པ་དང་འགྲོ་བ་མང་པོའི་དོན་བློས་བཏང་ནས་ཁྱེད་གཉིས་ཀྱི་ཚེ་འདིའི་བུ་དོད་མི་བྱེད། ང་དང་ཕྲད་པ་རང་གིས་ཁྱེད་གཉིས་ཀྱི་འདི་ཕྱིའི་དོན་གྲུབ། ཕྱི་མ་ཨུ་རྒྱན་དུ་འཛོམ་པའི་སྨོན་ལམ་འདེབས་ཞེས་མགུར་འདི་གསུངས་སོ།། ",
  "ནོར་དང་པོ་བདག་སྐྱིད་གཞན་སྨོན་པོ།། ཅི་ཙམ་ཡོད་ཀྱང་ཆོག་ཤེས་མེད།། བར་དུ་སེར་སྣའི་མདུད་པས་འཆིང་།། དགེ་བའི་ཕྱོགས་སུ་གཏོང་མི་ཕོད།།",
  "དགྲ་འདྲེ་གཉིས་ཀྱི་གཡབ་མོ་ཡིན།། རང་གིས་བསོགས་པ་མི་ཡིས་སྤྱོད།། ཐ་མར་སྲོག་གི་བདུད་དུ་འོང་།། དགྲ་བོའི་ནོར་གཉེར་སེམས་ལ་གཟན།། འཁོར་བའི་བསླུ་རྡོ་སྤངས་པ་ཡིན།། བདུད་ཀྱི་མགོ་བསྐོར་དེ་ང་མི་འདོད།། ཅེས་གསུངས་པས། ཁོང་གཉིས་རྗེ་བཙུན་ལ་མི་ཕྱེད་པའི་དད་པ་ཐོབ་ནས། བསོགས་པའི་ནོར་ཐམས་ཅད་ཆོས་ཕྱོགས་སུ་བཏང་། རྗེ་བཙུན་ལ་གདམས་ངག་ཞུས་ནས་བསྒོམས་པས། འཆི་ཁར་ལམ་སྣ་ཟིན་ཏེ། ངན་སོང་གི་སྡུག་བསྔལ་ལས་རྒྱུན་དུ་གྲོལ་ནས། རིམ་གྱིས་བྱང་ཆུབ་ཐོབ་པར་གྱུར་ཏོ།། ",
  "དེ་ནས་རྗེ་བཙུན་གྱིས་སླར་ཡང་རག་མ་བྱང་ཆུབ་རྫོང་དུ་བྱོན་ནས་བཞུགས་པའི་ཚེ། སྔར་གྱི་ཡོན་བདག་རྣམས་ཀྱིས་ཞབས་ཏོག་ཕུལ་ནས། ཐུགས་དམ་འཕེལ་བར་ཡོད་པའི་དུས་ནམ་ཞིག་གི་ཚེ། རྗེ་བཙུན་གྱི་དྲུང་དུ་ཕྱུགས་རྫི་གཉིས་མཇལ་དུ་བྱུང་བའི་གཞོན་པ་དེ་ན་རེ། བླ་མ་ལ་བཞུགས་རོགས་མེད་པ་ལགས་སམ་ཟེར་བ་ལ། ཡོད་གསུངས་པས། སུ་ཇི་སྐད་བྱ་བ་ཡོད་ཟེར་བ་ལ། གྲོགས་བྱང་ཆུབ་ཀྱི་སེམས་བྱ་བ་ཞིག་ཡོད་གསུངས་པས། དེ་ད་ལྟ་ག་ན་ཡོད་ཟེར་བ་ལ། ད་ལྟ་ཀུན་གཞི་རྣམ་ཤེས་ཀྱི་ཁང་པ་ན་ཡོད་གསུངས་པས། ཁོ་ན་།",
  "ཀུན་གཞི་རྣམ་ཤེས་ཀྱི་ཁང་པ་གང་ལ་ཟེར་བ་ལགས་ཟེར་བ་ལ། རྗེ་བཙུན་གྱིས། ང་རང་གི་ལུས་ལ་ཟེར་བ་ཡིན་གསུངས་པས། རྒན་པ་དེ་ན་རེ། བླ་མ་ཁྱོད་ལ་སྐྱབ་འབྱུང་མི་འདུག་འགྲོ་ཟེར། ",
  "གཞོན་པ་དེ་ན་རེ། རྣམ་པར་ཤེས་པ་སེམས་ལ་ཟེར་བ་ལགས་སམ། ལུས་འདི་སེམས་ཀྱི་ཁང་པ་ལགས་སམ་ཟེར་བ་ལ་ཡིན་གསུངས་པས། ",
  "ཡང་ཁོ་ན་རེ། མིའི་ཁང་པའི་ནང་ན་མི་གཅིག་ཡོད་པ་དང་། མི་མང་པོ་ཡོད་པ་འོང་གིན་འདུག་པ། ལུས་ཀྱི་ནང་ན་སེམས་གཅིག་ཀ་ཡོད་དམ་མང་པོ་ཡོད། དུ་ཡོད་རུང་ཅི་འདྲ་ཞིག་ཡོད་ཟེར་བ་ལ། རྗེ་བཙུན་གྱིས་གཅིག་ཡོད་དམ་དུ་ཡོད་ཁྱོད་རང་ལྟོས་ཤོག་དང་གསུངས་པས། ལགས་ཟེར་ཁོང་གཉིས་ལོག་སོང་སྟེ། ",
  "ནང་པར་ཁ་སང་གི་བྱིས་པ་གཞོན་པ་དེ། རྗེ་བཙུན་གྱི་དྲུང་དུ་བྱུང་ནས། བླ་མ་ལགས། མདང་ངས་སེམས་དུ་འདུག། ཅི་འདྲ་ཞིག་འདུག་བལྟས་པ་ས། སེམས་གཅིག་ལས་མི་འདུག། གཅིག་པོ་དེ་བསད་པས་མི་སོད། བདས་པས་མི་ནོན། བཟུང་བས་མི་ཟིན། མནན་པས་མི་ནོན། བཞག་ན་མི་སྡོད། བཏང་ན་མི་འགྲོ། བསྡུས་ན་མི་འདུ། བལྟས་ན་མི་མཐོང་།",
  "བརྟགས་ན་མི་ཤེས། ཡོད་འཕྲོ་ལ་མི་འོང་། མེད་བསམ་ན་བརྡོལ་འོང་། རིག་རིག། ཏུར་ཏུར། ཕྲས་ཕྲས། ཡལ་ཡལ་བ་འདི་ཅི་ཡིན་མི་ཤེས་པ་གདའ་བས། འདི་ཅི་ཡིན་བླ་མས་སྟོན་པར་ཞུ་དང་ཞེས་ཟེར་བས། དེ་ལ་རྗེ་བཙུན་གྱིས་མགུར་འདི་བཞེས་སོ།། ",
  "སྐྱོང་བྱེད་རྫི་བོ་ཚུར་ལ་ཉོན།། བུ་རམ་མངར་བ་འི་རོ་མཆོག་འདིའི།། ཡོན་ཏན་ཐོས་པས་མྱོང་བ་མིན།། ཡིད་ལ་ཤར་ཀྱང་རོ་མི་མྱོང་།། ལྕེ་ཡིས་མྱོངས་པ་ས་རོ་མྱོང་ལྟར།། དེ་བཞིན་སེམས་ཀྱི་ངོ་བོ་དེ།། གང་ཟག་གཞན་གྱིས་བརྡ་སྤྲད་པས།། གོ་སྐབས་ཙམ་ལས་མཐོང་མི་འགྱུར།། གོ་སྐབས་ཙམ་ལ་བརྟེན་ནས་ནི།། སེམས་ཉིད་བཙལ་ན་མཐོང་བར་ངེས།། སྐྱོང་བྱེད་སེམས་ལ་དེ་ལྟར་ཞོག། ཅེས་གསུངས་པས། ",
  "ཁོ་ན་རེ། འོ་ན་བརྡ་སྤྲོད་པ་འི་གོ་སྐབས་དེ་བླ་མས་བདག་ལ་གསུངས་དང་། བདག་གིས་དོ་ནུབ་བཙལ་ལ་ནང་པར་ཁྱེར་ལ་འོང་ལགས་ཀྱིས་ཞེས་ཟེར་བ་ལ། རྗེ་བཙུན་གྱིས། འོ་ན་ཁྱེད་རང་དོ་ནུབ་སེམས་དེའི་ཁ་དོག་དཀར་དམར་སོགས་ཅི་འདྲ་འདུག། དབྱིབས་ནར་མོ་ཟླུམ་པོ་སོགས་ཅི་འདྲ་འདུག། མགོ་ནས་རྐང་མཐིལ་གྱི་བར་གང་དུ་གནས་ལྟོས་ཤོག་ཅེས་གསུངས་པས། དེར་ནང་པར་ཉི་མ་ཤར་ལྷོད་པ་དང་ཕྱུགས་བདས་ནས་སླེབ་བྱུང་བ་ལ། རྗེ་བཙུན་གྱིས་མདང་ཁྱོད་ཀྱིས་སེམས་བཙལ་ལམ་གསུངས་པས། ཁོ་ན་རེ་བཙལ་ལགས་ཟེར། ཅི་འདྲ་འདུག་གསུངས་།",
  "ཁོ་ན་རེ་གཡོ་བ། དྭངས་པ། གསལ་བ། ངོས་བཟུང་མེད་པ། ཁ་དོག་དང་དབྱིབས་སུ་མ་གྲུབ་པ། མིག་དང་བསྡེབས་ནས་བལྟ་བ། རྣ་བ་དང་བསྡེབས་ནས་ཉན་པ། སྣ་དང་བསྡེབས་ནས་སྣོམ་པ། ལྕེ་དང་བསྡེབས་ནས་སྨྲ་ཞིང་མྱོང་བ། རྐང་པ་དང་བསྡེབས་ནས་འགྲོ་བ། ཕུ་གཡོ་མདའ་དཀྲུག། ད་ལྟར་གྱི་ལུས་འདི་ཀུན་ཁོའི་ཁོལ་པོར་གདའ། ལུས་དགའ་རབ་ཡོད་དུས་ཁོས་བཀོལ་ནས། བེད་ཆོད་ཚད་བཅད་དེ་ལུས་རྒས་འཁོགས་པ་འམ། རལ་ཆད་བྱུང་ན་རཏག་པ་ཕྱིས་པའི་རྡོ་བཞིན་དུ་བསྐྱུར་ནས་ཁོ་རང་ལངས་འགྲོ་བའི་དམར་ཆུང་བདེ་བླག་ཅན་གཅིག་གདའ་སྟེ། ཁོ་ལའང་ཕུང་པོའི་ལ་ཡོགས་ཀྱིས་འབོལ་ལེ་ཤིག་གེ་བསྡད་རྒྱུ་མི་འོང་བར་སྡུག་བསྔལ་གྱིས་རང་འགགས་ལ་འགྲོ་བའི་རིགས་སུ་གདའ། ནུབ་མོ་གཉིད་དུ་སོང་བར་ཁོ་རང་དགར་འགྲོ་ཞིང་གདའ་སྟེ། ཁོ་ལ་འོ་བརྒྱལ་མང་བར་འོང་གིན་གདའ། ཁོའི་རིན་ལ་བདག་ཀྱང་སྡུག་ཏུ་འཇུག་པར་གདའ་ཟེར་རོ།། ",
  "དེར་རྗེ་བཙུན་གྱིས་ཡང་མགུར་འདི་གསུངས་སོ།། བུ་སྐྱོང་བྱེད་རྫི་བོ་ཚུར་ཉོན་དང་།། ལུས་བེམ་རིག་གཉིས་ཀྱི་སོ་མཚམས་སུ།། རྣམ་པར་ཤེས་པ་སྡིག་པོ་ཆེ།། ངན་སོང་གི་སྡུག་བསྔལ་མྱོང་རྒྱུ་དེ།། འཁོར་བ་སྤངས་ནས་ཕྱིར་བཟློག་སྟེ།། མཐོ་རིས་ཐར་པའི་གྲོང་ཁྱེར་དུ།། འགྲོ་བར་འདོད་དམ་རིགས་ཀྱི་བུ།། འགྲོ་འདོད་ཡོད་ན་ཁྲིད་པས་།",
  "ཅེས་གསུངས་པས། དེ་ཅིས་ཀྱང་ཐུགས་ལ་བཏགས་འཚལ་ཞེས་ཟེར། ཁྱོད་ཀྱི་མིང་ཅི་ཡིན་གསུངས་པས། ཁོ་ན་རེ་དགེ་བསྙེན་སངས་རྒྱས་སྐྱབས་བྱ་བ་ལགས་ཟེར། ལོ་ཇི་ཙམ་ལོན་གསུངས་པས་བཅུ་དྲུག་ལོན་ཞེས་ཟེར། ",
  "དེར་རྗེ་བཙུན་གྱིས་སྐྱབས་འགྲོའི་ལུང་དང་། སྐྱབས་འགྲོའི་ཕན་ཡོན་བསྡུས་པ་ཞིག་གནང་ནས། དོ་ནུབ་མན་ཆད་སྐྱབས་འགྲོ་མ་ཆག་པར་གྱིས། ཁྱོད་རང་སྐྱབས་པ་ལུས་ཡིན་ནམ་སེམས་ཡིན་དོ་ནུབ་ཚོལ་ལ་སང་སྔ་དྲོ་ཁྱེར་ལ་ཤོག་ཅེས་གསུངས་པས། ",
  "དེར་ཁོ་སང་སྔ་དྲོ་འོངས་ནས། བླ་མ་ལགས་མདང་བདག་གིས་ང་རང་སྐྱབས་པ་ལུས་ཡིན་ནམ་སེམས་ཡིན་བལྟས་པ་ས་གཉིས་ཀ་མ་ཡིན་ཏེ། ལུས་ཀྱི་མགོ་ནས་རྐང་པའི་བར་ལ་རེ་རེ་ལ་མིང་རེ་བཏགས་གདའ། ",
  "ཡང་སྐྱབས་པ་དེ་ལུས་ཐམས་ཅད་འདུས་པ་དེ་ཡིན་ནམ་བསམས་པས། ལུས་དང་སེམས་བྲལ་ཙ་ན་རོ་ཟེར་བ་མིན་པ་སྐྱབས་པ་འི་མིང་མི་འོང་བ་འདུག། རོ་ཡང་སིལ་བུར་འཐོར་ཙ་ན་རོའི་མིང་ཡང་མི་འོང་བ་འདུག། ",
  "འོ་ན་སྐྱབས་པ་དེ་སེམས་ཡིན་ནམ་བལྟས་པ་ས། སྐྱབས་པ་ཡིན་ན་སེམས་ཟེར་བ་མི་འཐད་ལ། སེམས་ཀྱི་མིང་ལ་སྐྱབས་པ་བཏགས་པ་ཡིན་ན་ནི་སེམས་ཟེར་བའང་མི་འཐད་ལ། གལ་ཏེ་སེམས་སྔ་མ་དེ་ལ་སེམས་ཟེར་ཞིང་། ཕྱི་མ་ལ་སྐྱབས་པ་འདོགས་པ་ཡིན་ན་ནི། སྐྱབས་པ་འདོགས་པའི་དུས་ཀྱི་སེམས་སྔ་ཕྱི་གཉིས་འགགས་ཚར་བས། ད་ལྟའི་སེམས་དང་མ་འོངས་པའི་སེམས་ལ་ཡང་མིང་འདོགས་དགོས་ལ། ",
  "སེམས་སྔ་ཕྱི་ཐམས་ཅད་ལ་སྐྱབས་པ་བཏགས་པ་ཡིན་ན་ནི་སེམས་ལ་འཆི་རྒྱུ་མི་འདུག་པས། སྐྱེ་བ་སྔ་ཕྱི་ཐམས་ཅད་དུ་རིགས་དྲུག་གང་དུ་སྐྱེས་ཀྱང་། སྐྱབས་པ་ཁོ་ནས་ཆོག་པ་ལགས་ཏེ། སྐྱེ་བ་སྔ་ཕྱི་ཅི་བྱས་ནི་མི་དྲན། ཕྱི་མ་ཅི་བྱེད་ནི་མི་།",
  "ན་ནིང་དང་ཁ་སང་སོགས་ཀྱི་སེམས་ནི་འདས་ཚར། སང་གནངས་བར་གྱི་སེམས་ནི་ད་དུང་མ་བསླེབས། ད་ལྟར་གྱི་སེམས་ཀྱང་རིམ་པ་བཞིན་མི་གནས་པ་གདའ་བས། བླ་མས་གསུང་དུ་གསོལ། བླ་མ་ཁྱེད་མཁྱེན་མཁྱེན་ཞེས་ཞུས་པས། དེའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "བདག་མེད་གནས་ལུགས་རྟོགས་པའི་བླ་མ་ལ།། བདག་ཅག་སྒོ་གསུམ་གུས་པས་གསོལ་བ་འདེབས།། བདག་དང་བདག་གི་རྗེས་འཇུག་སློབ་མ་རྣམས།། བདག་མེད་གནས་ལུགས་རྟོགས་པར་བྱིན་གྱིས་རློབས།། བདག་འཛིན་ཡུལ་ནས་ཐོན་པར་ཐུགས་རྗེས་ཟུངས།། ",
  "དེ་རྗེས་སྐྱོང་བྱེད་རྫི་བོ་ཚུར་ལ་ཉོན།། ང་བདག་ཏུ་འཛིན་པའི་རྣམ་ཤེས་འདི།། བལྟས་པ་ས་མཐོང་བར་ངས་མ་གོ།། ",
  "སྒོམ་ཕྱག་རྒྱ་ཆེན་པོ་བསྒོམ་ནུས་ན།། མཐོང་མེད་ཚུལ་གྱིས་མཐོང་བ་ཡོད།། ཕྱག་རྒྱ་ཆེན་པོ་བསྒོམ་པ་ལ།། གཞི་དད་གུས་དོན་གཉེར་ཆེན་པོ་དགོས།། ལམ་འཁོར་བའི་རྒྱུ་འབྲས་ཤེས་ཀྱང་འཚལ།། ",
  "འབྲས་བུ་མངོན་དུ་བྱེད་པ་ལ།། བླ་མའི་དབང་ལུང་མན་ངག་དགོས།། གདམས་ངག་གི་སྣོད་དུ་རུང་བ་ལ།། བསོད་ནམས་བསགས་པའི་སློབ་མ་དགོས།། སྐྱིད་ཐེག་སྡུག་ཐེག་ཞེ་བཅད་དགོས།། འཆི་བར་ནུས་པའི་ཐོག་འགེལ་དགོས།། དེ་འགྲུབ་པར་འདུག་གི་ཁྱེའུ་ཆུང་།། དེ་འགྲུབ་ན་ཁྱོད་ལ་ལས་འཕྲོ་ཡོད།། དེ་མི་འགྲུབ་རྒྱུ་མཚན་བཤད་མི་རུང་།། ལར་ཁྱོད་ཀྱིས་བསམ་མནོ་བཏང་བ་ལ།། ང་བདག་ཏུ་འཛིན་པ་མ་རྙེད་པ།། དེ་གང་ཟག་གི་བདག་མེད་བྱ་བ་ཡིན།། ",
  "ད་ཆོས་ཀྱི་བདག་མེད་རྟོགས་འདོད་ན།། ལོ་བཅུ་གཉིས་ང་ཡི་ཕྱི་བཞིན་འབྲངས།། དེ་ནས་སེམས་ངོ་ཤེས་པར་འགྱུར།། བུ་ཁྱེའུ་ཆུང་སེམས་ལ་དེ་ལྟར་ཞོག། ཅེས་གསུངས་པས། ",
  "ཁོ་ན་རེ། ད་བདག་བླ་མ་ཁྱེད་ལ་མགོ་འབུལ་ལུས་འབུལ་བྱེད། བདག་གི་སེམས་འདིའི་རྩ་བརྡར་ཆོད་པ་ཞིག་མཁྱེན་ཞེས་ཟེར་རོ།།",
  "",
  "དེར་རྗེ་བཙུན་གྱི་ཐུགས་ལ་འདིས་སྒོམ་ནུས་སམ་མི་ནུས་བལྟ་དགོས་དགོངས་ནས། དཀོན་མཆོག་ལ་གསོལ་བ་བཏབ་ནས། ཁྱོད་རང་གི་མདུན་གྱི་སྣ་རྩེའི་ཐད་ཙམ་དུ་སྟོན་པ་སངས་རྒྱས་ཀྱི་སྐུ་འདི་ལྟ་བུ་ཞིག་སྒོམས་ཤིག་གསུངས་ནས། ཞི་གནས་ཀྱི་དམིགས་པ་ཞིག་ཕོག་ནས་བཏང་ངོ།། ",
  "དེར་ཞག་བདུན་མ་བྱུང་། ཞག་བདུན་སོང་བ་དང་། ཁྱེའུའི་ཕ་དེ་ཡོངས་ནས། བླ་མ་ལགས། བདག་གི་བུ་དེ་ལོག་མ་འོངས་ནས་ཞག་བདུན་སོང་། བུ་གྱ་ཉེས་སམ་བསམས་ནས་ཚོལ་དུ་ཕྱིན་པས་རྫི་རོགས་ཀུན་ན་རེ། ཁོ་བླ་མ་ཅན་སོང་ནས་ཆོས་ཉན་གྱིན་འདུག་ཟེར་ནས་ལོག་འོང་ངམ་བསམ་པས་མ་བྱུང་། འདིར་ཡོང་བ་ལགས་སོ་ཞེས་ཟེར། འདིར་མ་འོངས་ནས་ཞག་བདུན་སོང་གསུངས་པས། ཕ་དེ་ངུ་ཞིང་ལོག་ནས་སོང་ངོ།། ",
  "དེ་ནས་མང་པོས་བཙལ་བས། རྫ་ཁུང་ཞིག་ན་ལུས་དྲང་པོར་བསྲང་ནས་མིག་ཧུ་རེ་འདུག། ཅི་བྱེད་པ་ཡིན་སྨྲས་པ་དང་། ང་བླ་མའི་གདམས་ངག་བསྒོམ་པ་ཡིན་ཟེར། ཞག་བདུན་སོང་ནས་ལོག་མི་འོང་བ་ཅི་ཡིན་བྱས་པས། ཁོ་ན་རེ། ངས་ཡུག་ཅིག་མིན་པ་མ་བསྡད་ཁྱེད་ཀྱི་རྫུན་ཡིན་ཟེར། ཉི་མ་ལ་ལྟོས་བྱས་པས། ད་ཅི་ང་བསྒོམ་ལ་འཇོག་པའི་དུས་ལས་ད་ལྟ་སྔ་བ་འདུག་ཅི་ཡིན་ནམ་ཟེར། དེ་མན་ཆད་དུས་ཞག་རེ་དུས་ཞག་ལྔ་དྲུག་སྟོར་ནས་མང་པོ་ཚོལ་དགོས་པ་བྱུང་བས། འདི་གྱ་ཞིག་ཉེས་འདུག། ཚོལ་ཚོལ་ནས་སྐྱོ་བ་ཡང་སྐྱེ་བར་།",
  "ཁྱེད་རང་བླ་མ་ཅན་འགྲོ་ཡེ་བྱས་པས་འགྲོ་ཟེར་ནས་རྒྱགས་དང་བཅས་བསྐྱལ་ལོ།། ",
  "དེར་བླ་མས་དགེ་བསྙེན་གྱི་བསླབ་པ་ཞིག་ཕོག། ལས་རྒྱུ་འབྲས་ཀྱི་ཆོས་བཤད་པའི་མཐར་ལྷན་ཅིག་སྐྱེས་སྦྱོར་གྱི་ཁྲིད་ཕོག་པས། སྒོམ་རྣམ་དག་རྒྱུད་ལ་སྐྱེས་ནས་བླ་མ་ཤིན་ཏུ་མཉེས་ཏེ་མགུར་འདི་གསུངས་སོ།། ",
  "དཔལ་ནཱ་རོ་མཻ་ཏྲིས་བྱིན་བརླབས་པ།། རྗེ་སྒྲ་སྒྱུར་མར་པའི་ཞབས་ལ་འདུད།། ",
  "ཆོས་ཁ་ལ་བྱེད་པའི་སྟོན་ཆེན་ཚོ།། ཆོས་བཤད་པའི་མཁྱེན་རྒྱ་ཆེ་ན་ཡང་།། ལུས་བེམ་རིག་རྟེན་དང་འབྲལ་དུས་སུ།། ཁ་བཤད་ཀྱི་ཆོས་བཤད་ནམ་མཁར་དེངས།། འོད་གསལ་གྱི་འཆར་སྒོ་མུན་པས་བསྒྲིབས།། འཆི་ཁའི་ཆོས་སྐུ་འཇིགས་སྐྲག་ཏུ་སོང་།། སྡེ་སྣོད་ལ་མི་ཚེ་སྦྱོངས་ན་ཡང་།། ལུས་བེམ་རིག་འབྲལ་ཁར་མ་ཕན་ནོ།། ",
  "ཞི་གནས་བསྒོམ་པའི་སྒོམ་ཆེན་ཀུན།། ཉམས་ཀྱི་ངར་འདོན་གསལ་སྣང་ལ།། ལྷག་མཐོང་དུ་འཛིན་པའི་བློ་བདེ་བོ།། འཆི་ཁར་ཆོས་སྐུའི་ལྷག་མཐོང་ལ།། འོད་གསལ་མ་བུ་མ་འཕྲོད་པར།། སྔར་བསྒོམས་ཞི་གནས་ཀྱིས་འཆི་ཁར་མ་ཕན་ཞིང་།། སླར་དུད་འགྲོའི་རྒྱུ་རུ་སོང་ལགས་སམ།། ",
  "བུ་དགེ་བསྙེན་སྐྱབས་མཆོག་ཚུར་ལ་ཉོན།། ལུས་གནད་མཉམ་པར་བཞག་དུས་སུ།། རྟོག་མེད་སྣང་བ་འགགས་པ་དེ།། ཞི་གནས་ལྟེང་པོ་བྱ་བ་ཡིན།། དེ་དྲན་ཤེས་ཀྱི་ངར་འདོན་བྱས་པའི་ཚེ།། མར་མེ་ལྟར་རང་གསལ་ལྷག་གེ་བ།། མེ་ཏོག་ལྟར་རང་མདངས་སལ་ལེ་བ།། མིག་ནམ་མཁའ་དངས་པ་ར་བལྟས་པ་བཞིན།། རིག་སྟོང་རྗེན་ནེ་ཡེར་རེ་བ།། རྟོག་མེད་གསལ་ཞིང་དྭངས་པ་དེ།། ཞི་གནས་ཉམས་ཀྱི་སྣང་བ་ཡིན།། ཉམས་སྣང་བ་དེ་རྣམས་གཞིར་བཞག་ནས།། རྗེ་དཀོན་མཆོག་ལ་གསོལ་བ་འདེབས་བཞིན་དུ།། ཆོས་ཐོས་བསམ་གྱིས་ཕུ་ཐག་བཅད་ནས་ནི།། བདག་མེད་གོ་ཡུལ་གྱི་སོར་རྟོག་ལྷག་མཐོང་ལ།། ཞི་གནས་ངར་འདོན་གྱི་སྲོག་ཐག་བཟང་པོ་བཏགས།། ",
  "བྱམས་དང་སྙིང་རྗེའི་སྐྱེས་བུ་སྟོབས་ལྡན་གྱིས།། གཞན་ཕན་སེམས་བསྐྱེད་ཀྱི་རྩལ་སྟོབས་དྲག་པོ་ཡིས།། སྨོན་ལམ་རྣམ་དག་གིས་གྱེན་དུ་དྲངས་པ་ལས།། མཐོང་ལམ་རྣམ་པར་དག་པའི་མངོན་སུམ་དུ།། རྣམ་དག་མཐོང་མེད་ཀྱི་ལྷག་མཐོང་རྟོགས་ཏེ་མཆི།། བློ་རེ་དོགས་ཀྱི་རང་མཚང་དེ་དུས་རིག། མ་ཕྱིན་པར་སངས་རྒྱས་ཀྱི་ས་རུ་བསླེབས།།",
  "",
  "མ་བལྟས་པ་ར་ཆོས་སྐུ་དེ་དུས་མཐོང་།། མ་བསྒྲུབས་པར་འདུན་མ་ལྷུན་གྱིས་གྲུབ།། བུ་དགེ་བསྙེན་སེམས་ལ་དེ་ལྟར་ཞོག། ཅེས་གསུངས་ཤིང་ཞབས་ཕྱིར་ཁྲིད་ནས་དབང་དང་གདམས་པ་རྣམས་རྫོགས་པར་གནང་བ་བསྒོམས་པས། ཉམས་རྟོགས་མཐར་ཕྱིན་པའི་ཐུགས་ཀྱི་སྲས་རས་པ་སངས་རྒྱས་སྐྱབས་ཞེས་བྱ་བར་གྲགས་སོ།། ",
  "རག་མར་ཕྱི་མ་བྱོན་དུས། རས་པ་སངས་རྒྱས་སྐྱབས་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད། མང་ཡུལ་སྐྱིད་གྲོང་ནས་གཉའ་ནང་དུ་བྱོན་པས་སྔར་གྱི་ཡོན་བདག་རྣམས་དགའ་སྤྲོ་དཔག་མེད་ཐོབ་ནས་གཉའ་ནང་དུ་རྟག་ཏུ་བཞུགས་དགོས་ཞེས་གསོལ་བ་བཏབ་སྟེ། བཙན་སྡོད་ཤོད་ཀྱི་བར་ན་ཕ་བོང་གྲོད་པ་འདྲ་བ་ཞིག་གི་འོག་ན་ཕུག་པ་ཞིག་ཡོད་པ་དེར་བཞུགས་དུས་",
  "སྟོན་པ་ཤཱཀྱ་གུ་ན་དང་གཉའ་ནང་པ་འི་ཉ་མ་རྣམས་ཀྱིས་དྲུང་དུ་འོངས་ནས། རྗེ་བཙུན་ལ་ཡུལ་ཕྱོགས་གཞན་གྱི་རི་ཁྲོད་དུ་ཐུགས་དམ་གྱི་བོགས་ཅི་འདྲ་བྱུང་དང་གདེངས་ཅི་འདྲ་འཁྲུངས་ཞུས་པའི་ལན་དུ་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། ངས་རི་ཁྲོད་གཞན་དུ་བསྒོམས་པ་ལས།། སྐྱེ་བ་མེད་པའི་གདེངས་ཤིག་རྙེད།། ཚེ་སྔ་ཕྱི་གཉིས་སུ་འཛིན་པ་དག། རིགས་དྲུག་གི་སྣང་བ་རྫུན་དུ་ཐལ།། སྐྱེ་འཆི་གཉིས་ཀྱི་སྒྲོ་འདོགས་ཆོད།། ",
  "མཉམ་པ་ཉིད་ཀྱི་གདེངས་ཤིག་རྙེད།། བདེ་སྡུག་གཉིས་སུ་འཛིན་པ་དག། ཚོར་བའི་ཉམས་མྱོང་རྫུན་དུ་ཐལ།། སྤང་བླང་གཉིས་ཀྱི་སྒྲོ་འདོགས་ཆོད།། ",
  "དབྱེ་རུ་མེད་པའི་གདེངས་ཤིག་རྙེད།། འཁོར་འདས་གཉིས་སུ་འཛིན་པ་དག། ས་ལམ་སྦྱོང་པ་རྫུན་དུ་ཐལ།། རེ་དོགས་གཉིས་ཀྱི་སྒྲོ་འདོགས་ཆོད།། ཅེས་གསུངས་པས། ",
  "ཉ་མ་རྣམས་ན་རེ། གཞན་ཐུགས་དམ་ཅི་འཁྲུངས་ཞུས་པས། ཁྱེད་ཉ་མ་རྣམས་ཀྱི་བློ་དང་མཐུན་པའི་དགེ་སྦྱོར་སྐྱེ་ལུགས་ཤིག་བྱུང་ཞེས་མགུར་འདི་གསུངས་སོ།། ",
  "ཕ་མའི་རྒྱུ་རྐྱེན་ཕྱི་ནས་ཤར།། རང་ཀུན་གཞིའི་རྣམ་ཤེས་ནང་ནས་ཤར།།",
  "བར་དུ་མི་ལུས་གཙང་མ་ཐོབ།། དེང་ངན་སོང་གསུམ་དུ་མ་སྐྱེས་ཙམ་གདའོ།། ",
  "སྐྱེ་ཤིའི་སྣང་བ་ཕྱི་ནས་ཤར།། ཞེན་ལོག་དད་པ་ནང་ནས་ཤར།། བར་དུ་དམ་པའི་ལྷ་ཆོས་དྲན།། ཡུལ་གཉེན་གྱི་དགྲ་ལ་མ་ཤོར་ཙམ་གདའོ།། ",
  "ཕ་བླ་མའི་རྒྱུ་རྐྱེན་ཕྱི་ནས་ཤར།། རང་སྦྱོང་བྱེད་ཀྱི་ཤེས་རབ་ནང་ནས་ཤར།། བར་དུ་ཡིད་ཆེས་ཀྱི་གོ་བ་སྐྱེས།། ཆོས་ལ་ཐེ་ཚོམ་མ་སྐྱེས་ཙམ་གདའོ།། ",
  "འགྲོ་དྲུག་གི་སེམས་ཅན་ཕྱི་ནས་ཤར།། སྙིང་རྗེ་ཕྱོགས་མེད་ནང་ནས་ཤར།། བར་དུ་བསྒོམས་པའི་ཉམས་མྱོང་དྲན།། ཐུགས་རྗེ་ཞེ་འདོད་དུ་མ་སོང་ཙམ་གདའོ།། ",
  "ཁམས་གསུམ་རང་གྲོལ་ཕྱི་ནས་ཤར།། རང་བྱུང་ཡེ་ཤེས་ནང་ནས་ཤར།། བར་དུ་རྟོགས་པའི་གདེངས་དང་ལྡན།། དོན་ལ་ཉམ་ང་མེད་ཙམ་གདའོ།། ",
  "འདོད་ཡོན་རྣམ་ལྔ་ཕྱི་ནས་ཤར།། འཛིན་མེད་ཀྱི་ཤེས་རབ་ནང་ནས་ཤར།། བར་དུ་རོ་སྙོམས་ཀྱི་སྤྱོད་པ་སྤྱད།། སྐྱིད་སྡུག་གཉིས་སུ་མི་འཛིན་ཙམ་གདའོ།། ",
  "བྱས་ཆོས་འཇིག་པ་ཕྱི་ནས་ཤར།། རེ་དོགས་བྲལ་བ་ནང་ནས་ཤར།། བར་དུ་རྩོལ་སྒྲུབ་ཀྱི་ནད་དང་བྲལ།། དགེ་སྡིག་གཉིས་སུ་མི་འཛིན་ཙམ་གདའོ།། ",
  "ཞེས་གསུངས་།",
  "སྟོན་པ་ཤཱཀ་གུས། རྗེ་བཙུན་གྱི་ཐུགས་དམ་དང་པོ་ནས་ཡེ་བཟང་ཡིན། ",
  "བདག་གིས་རྗེ་བཙུན་གྱི་ཞལ་སྔ་མོ་ནས་མཐོང་རུང་གདམས་ངག་ཡིད་ཆེས་ཤིང་བློ་ཁེལ་བ་ཞིག་མ་ཐོབ། ",
  "ད་དབང་དང་གདམས་ངག་ཐུགས་རྗེས་འཛིན་པར་ཞུ་ཞུས་པས། རྗེ་བཙུན་གྱིས་ཀྱང་དབང་དང་གདམས་པ་གནང་སྟེ་སྒོམ་དུ་བཅུག་པས། སྟོན་པ་ལ་ཉམས་སྐྱེས་ཏེ། རྗེ་བཙུན་ལ་ཞུས་པ། སྣང་བ་དང་འཁོར་བ་འདི་མེད་ན་ཉམས་སུ་ལེན་ཡང་མི་དགོས་པ་འདུག། ",
  "སེམས་མེད་ན་མཁན་པོ་ཡང་མི་འོང་བ་འདུག། ",
  "བླ་མ་མེད་ན་ཉམས་སུ་ལེན་ཡང་མི་ཤེས་པ་འདུག། ",
  "འདི་རྣམས་ལ་མཚན་ཉིད་རེ་དང་སེམས་ཀྱི་ངོ་སྤྲོད་ཅིག་གནང་བར་ཞུ་ཞུས་པའི་ལན་དུ་མགུར་འདི་གསུངས་སོ།། ",
  "སྣང་བའི་མཚན་ཉིད་སྐྱེ་བ་མེད།། སྐྱེ་བ་བྱུང་ན་དངོས་འཛིན་ཡིན།། ",
  "འཁོར་བའི་མཚན་ཉིད་གཞི་རྩ་བྲལ།། གཞི་རྩ་བྱུང་ན་རྣམ་རྟོག་ཡིན།། ",
  "སེམས་ཀྱི་མཚན་ཉིད་ཟུང་དུ་འཇུག། ཕྱོགས་ཆ་བྱུང་ན་ཞེ་འདོད་ཡིན།། ",
  "བླ་མའི་མཚན་ཉིད་བརྒྱུད་པར་ལྡན།། རང་བཟོ་བྱེད་ན་རྨོངས་པ་ཡིན།། ",
  "སེམས་ཉིད་ནམ་མཁའ་ལྟ་བུ་ལ།། རྣམ་རྟོག་ལྷ་སྤྲིན་ལྟ་བུས་བསྒྲིབས།། ",
  "མཚན་ལྡན་བླ་མའི་མན་ངག་འདི།། འབྱུང་བ་སྐྱི་སེར་གྱི་ཚུལ་དུ་གདའ།། ",
  "རྟོག་པ་རང་ཡང་འོད་གསལ་དང་།། ཉམས་མྱོང་ཉི་ཟླ་ལྟ་བུ་ཤར།། ",
  "ཕྱོགས་བཅུ་དུས་གསུམ་མེད་པར་གསལ།། ངོས་བཟུང་མེད་པས་བརྗོད་བྲལ་དང་།། ངེས་ཤེས་གཟའ་སྐར་ལྟ་བུ་ཤར།། གང་ཤར་དུས་ན་བདེ་བ་ཆེ།། ",
  "རང་བཞིན་སྤྲོས་བྲལ་ཆོས་ཀྱི་སྐུ།། ཚོགས་དྲུག་རྐྱེན་སྣང་སྟོང་པ་འི་ངང་།།",
  "འབད་མེད་ཤུགས་འབྱུང་ཟག་མེད་འདི།། རང་བཞིན་ལྷུག་པ་འི་ངང་ཞིག་ལ།། འཛིན་མེད་ཡེ་ཤེས་རྒྱུན་པར་གནས།། འབྲལ་མེད་སྐུ་གསུམ་ངོ་མཚར་ཆེ།། ",
  "ཞེས་གསུངས་ནས། སྟོན་པ་ཚེ་འདིའི་སྙན་གྲགས་དང་བདེ་སྐྱིད་ལ་མ་ཆགས་ཐ་སྙད་ཀྱི་ཚིག་ཕྱིར་མ་འབྲང་པ་ར་ཚེ་དང་སྒྲུབ་པ་སྙོམས་ཤིག། ",
  "ཁྱེད་ཀྱིས་འདི་བཞིན་ཆོས་མཛད་ཀུན་གྱིས་ཉམས་སུ་ལེན་རྒྱུ་ཡིན་པས། ཚིག་འདི་དག་གི་དོན་ཉམས་སུ་ལོངས་ཤིག་གསུངས་ནས་མགུར་འདི་གསུངས་སོ།། ",
  "སྐྱེས་བུ་སྐལ་ལྡན་དམ་པ་རྣམས།། ཚེ་འདི་སླུ་བྱེད་ཡིན་པ་ཆ་མེད་དམ།། ལོངས་སྤྱོད་སྒྱུ་མ་ཡིན་པ་ཆ་མེད་དམ།། འཁོར་བ་ཞི་བ་ཡིན་པ་ཆ་མེད་དམ།། བདེ་བ་རྨི་ལམ་ཡིན་པ་ཆ་མེད་དམ།། བསྟོད་སྨད་བྲག་ཅ་ཡིན་པ་ཆ་མེད་དམ།། སྣང་བ་སེམས་ཉིད་ཡིན་པ་ཆ་མེད་དམ།། རང་སེམས་སངས་རྒྱས་ཡིན་པ་ཆ་མེད་དམ།། སངས་རྒྱས་ཆོས་སྐུ་ཡིན་པ་ཆ་མེད་དམ།། ཆོས་སྐུ་ཆོས་ཉིད་ཡིན་པ་ཆ་མེད་དམ།། རྟོགས་ན་ཅི་སྣང་སེམས་སུ་འདུས།། སེམས་ལ་ཉིན་དང་མཚན་དུ་ལྟོས།། སེམས་ལ་བལྟས་པ་ས་མཐོང་བ་མེད།། མཐོང་བ་མེད་པའི་ངང་ལ་ཞོག། དེ་ཉིད་ཕྱག་རྒྱ་ཆེན་པོ་ལ།། རང་བཞིན་ལྷག་པ་བསམ་དུ་མེད།། ཤེས་པ་མི་བཟུང་ངང་ལ་བཞག། མཉམ་གཞག་རྗེས་ཐོབ་དབྱེར་མེད་པས།། བསྒོམ་པའི་རིམ་པ་བདག་ལ་མེད།།",
  "",
  "ཇི་ལྟར་སྣང་ཡང་ངོ་བོས་སྟོང་།། དྲན་པས་བཟུང་དང་མ་བཟུང་མེད།། མ་སྐྱེས་པ་ཡི་རོ་མྱོང་བས།། དེ་བཞིན་སྒོམ་པ་རྟོགས་པ་ཡིས།། ལས་ཀྱི་ཕྱག་རྒྱ་བསྒོམ་པ་དང་།། རྩ་རླུང་ཐིག་ལེ་བསྒོམ་པ་དང་།། སྔགས་བཟླས་པ་དང་ལྷ་བསྒོམ་དང་།། དེ་རྣམས་ཆེད་དུ་བསྒོམས་པས་ཀྱང་།། ཆགས་སྡང་རྩ་བ་མི་སྤོངས་ཀྱིས།། སྣང་བ་རང་གི་སེམས་ཉིད་ལགས།། སེམས་ཉིད་སྟོང་པར་ཤེས་པར་གྱིས།། རྟོགས་པ་ཉམས་དང་མ་བྲལ་ན།། ཚུལ་ཁྲིམས་མཆོད་སོགས་དགེ་བའི་ཚོགས།། ཐམས་ཅད་མ་ལུས་དེ་ལ་ཚང་།། ",
  "ཞེས་གསུངས་པས། སྟོན་པ་ཤཱཀ་གུས་ཀྱང་སྒྲུབ་པ་ཁོ་ན་མཛད་པས་ཉམས་རྟོགས་ཁྱད་པར་ཅན་འཁྲུངས་པའི་སྟོན་སྒོམ་ཉེ་བའི་སྲས་ཤིག་བྱུང་བ་ཡིན་ནོ།། ",
  "གཉའ་ནང་གྲོད་ཕུག་ཏུ་སྟོན་པ་ཤཱཀྱ་གུ་ན་རྗེས་སུ་བཟུང་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྱང་རྟ་སྒོའི་གངས་ལ་སྒོམ་དུ་འབྱོན་དགོངས་ནས། ནམ་ཟླ་སྟོན་ཞིག་ལ་བྱོན་པའི་ཚེ། གཅུང་གི་གད་པ་གླེ་གསུམ་དུ་ཕྱག་ཕེབས་པ་ལས། ཡུལ་པ་ཀུན་བཙས་མ་བརྔ་བཞིན་འདུག། ",
  "ཁྱད་པར་ཞིང་ཆེན་པོ་ཞིག་གི་སྟེང་ན། བུ་མོ་ལོ་ལྔ་གསུམ་བཅོ་ལྔ་ཙམ་ལོན་པ་ཡེ་ཤེས་མཁའ་འགྲོའི་མཚན་རྟགས་དང་ལྡན་པ་ཞིག་གིས་མགོ་བྱས་པའི་མི་མང་པོ་བཙས་མ་བརྔ་བ་ཞིག་འདུག་པས་དེར་བྱོན་ནས། ཡོན་བདག་རྣམས་རྣལ་འབྱོར་པ་ང་ལ་འཚོ་བ་ཞིག་སློང་གསུངས་པས། བུ་མོ་ན་རེ། རྣལ་འབྱོར་པ་ཁྱེད་རང་མཁར་ཕ་གིའི་སྒོར་བྱོན་ལ་བཞུགས་ཤིག། ",
  "ངས་ཀྱང་འཕྲལ་དུ་སླེབ་འོང་ཟེར་བ་ལས། རྗེ་བཙུན་གྱིས་མཁར་དེའི་སྒོར་བྱོན་ནས། སྒོ་དེ་ལ་ཕྱག་བེར་སུག་པ་ཞིག་མཛད་པས། སྒོ་དེ་ནང་དུ་རྒྱངས་སོང་བ་དང་། ཡུག་ཅིག་ནས་དེའི་ནང་ནས་རྒན་མོ་མི་སྡུག་པའི་ཆ་བྱད་ཅན་ཐལ་བ་སྤར་མོ་གང་ཁྱེར་བ་ཞིག་བྱུང་ནས། སྤྲང་པོ་རྣལ་འབྱོར་པ་ཁྱེད་རྣམས་དབྱར་གྱི་དུས་ན་དཀར་སྤྲང་།",
  "དགུན་གྱི་དུས་ན་སྐྱུར་སྤྲང་བྱེད། ཁྱོད་ལ་སྡོད་པའི་དུས་ཀྱང་མི་འདུག། ",
  "ཁྱོད་ངའི་བུ་མོ་དང་མནའ་མའི་སྐྱེ་ཆ་རྣམས་རྐུ་བསམས་ནས་མི་མེད་པའི་སྐབས་བཤར་ནས་འོངས་པ་ཡིན་ནམ་ཟེར་",
  "གཟུགས་པོ་ཁྲིག་ཁྲིག་བྱེད་ཐལ་བ་འདེབས་གྲབས་བྱེད་ཅིང་། མང་དུ་འབར་དུ་བྱུང་བ་ལས། རྗེ་བཙུན་གྱིས་རྒན་མོ་ཁྱོད་ཀྱི་ཐལ་བ་བརྡེག་ལོང་འོང་བས། ཅུང་ཟད་ཅིག་ང་མི་ལ་རས་པའི་གླུ་འདི་ཉོན་ཅིག་གསུངས། ",
  "ཨ་ཕྱི་ལ་དོན་དགུ་དང་ལྡན་པའི་མགུར་འདི་གསུངས་སོ།། ཡར་མཐོ་རིས་ཐར་པའི་བདེ་བ་དང་གཅིག། མར་ངན་སོང་གསུམ་གྱི་སྡུག་བསྔལ་དང་གཉིས།། བར་གར་སྐྱེ་རང་དབང་མེད་པ་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་ཆོས་དང་འཁོན་པའི་ཞེ་གནག་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། ཁྱོད་དང་པོ་ཁྱིམ་ལ་བཏང་དུས་སུ།། འདི་འདྲ་མ་ཞིག་ཨེ་བྱུང་སོམས།། ",
  "སྔ་དྲོ་ལྡང་བའི་སྔ་མ་དང་གཅིག། དགོངས་མོ་ཉལ་བའི་ཕྱི་མ་དང་གཉིས།། ཟིན་པ་མེད་པའི་བྱ་ལས་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་གླ་ལྟོ་མེད་པའི་བྲན་ཁོལ་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། དེ་རྗེས་འདི་འདྲ་ཨེ་བྱུང་སོམས།། ",
  "གལ་པོ་ཆེའི་བཟའ་དཔོན་དང་གཅིག། མེད་ཀྱང་དགོས་པའི་ཁྲལ་སྡུད་དང་གཉིས།། མེད་མི་རུང་གི་བུ་ཚ་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་གལ་ཆུང་རང་ལ་དགོས་པའི་སྐལ་མེད་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།།",
  "བསྟེན་ན་མཚན་ལྡན་བླ་མ་བསྟེན།། དེ་རྗེས་འདི་འདྲ་ཨེ་བྱུང་སོམས།། ",
  "ཐོབ་ན་རྐུ་བའི་རྐུན་མ་དང་གཅིག། མ་ཐོབ་འཕྲོག་པའི་ཇག་པ་དང་གཉིས།། ཤི་རྨས་མེད་པའི་འཁྲུག་པ་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་དགྲ་ཕུགས་ནས་ལངས་པའི་མེ་རེག་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། དེ་རྗེས་འདི་འདྲ་ཨེ་བྱུང་སོམས།། ",
  "མིའི་བུ་མོའི་ངོ་འཛིན་དང་གཅིག། རང་གི་བུ་ཚའི་ཚིགས་སྤོགས་དང་གཉིས།། ཚ་ཡུག་མང་པོའི་ཅོ་ལོ་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་བཟོད་པ་སྒོམ་པའི་རྣ་ཐེག་ཅན།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། དེ་རྗེས་འདི་འདྲ་ཨེ་བྱུང་སོམས།། ",
  "བརྟོད་ཕུར་འདོན་པའི་ལྡང་ལུགས་དང་གཅིག། བྱ་ལ་འཇབ་བ་འི་འགྲོ་ལུགས་དང་གཉིས།། ས་དོ་ཆད་པའི་སྡོད་ལུགས་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་སྒྱུ་ལུས་རྒུད་པའི་ཡིད་ཕམ་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། དེ་རྗེས་འདི་འདྲ་ཨེ་བྱུང་སོམས།།",
  "",
  "ཕྱི་ལྤགས་པ་འདུས་པའི་གཉེར་མ་དང་གཅིག། ནང་ཤ་ཁྲག་ཟད་པའི་རོས་འབོར་དང་གཉིས།། བར་གླེན་ལྐུགས་འོན་ལོང་ཐོམ་ཡོར་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་མི་སྡུག་སྟོན་པའི་ཁྲོ་གཉེར་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། ད་ལྟ་འདི་འདྲ་ཨེ་འདུག་སོམས།། ",
  "གྲང་ལ་ཉོག་པའི་བཟའ་བཏུང་དང་གཅིག། ལྕི་ལ་སྲུལ་བའི་དུག་པོ་དང་གཉིས།། པག་པོ་བཞི་སྐྱོར་གྱི་མལ་ས་དང་གསུམ།། གསུམ་དེ་གསུམ་འཛོམ་པའི་དུས་ཚོད་ན།། ཨ་ཕྱི་མི་འགོམ་ཁྱི་འགོམ་གྱི་རྟོགས་ལྡན་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་གྱིས།། བསྟེན་ན་མཚན་ལྡན་བླ་མ་བསྟེན།། ད་ནི་འདི་འདྲ་འོང་བས་སོམས།། ",
  "ཡར་མཐོ་རིས་དང་ཐར་པ་ནི་ཉིན་མོའི་སྐར་མ་བས་དཀོན།། མར་འཁོར་བ་དང་ངན་སོང་ནི་ཤ་གཟུག་ཕྲན་པ་ས་བྲིན།། ད་ལྟ་ཡིད་ཕམ་བེམ་རིག་འགྱེས་དུས་འདིར།། ཨ་ཕྱི་འཆི་བྲོད་གདེངས་ཚད་མེད་པའི་གནོང་ཅན་མ།། ཁྱོད་ལྟ་རྟོག་རང་གི་སེམས་ལ་ཐོངས།། བྱེད་ན་དམ་པའི་ལྷ་ཆོས་མཛོད།། བསྟེན་ན་མཚན་ལྡན་བླ་མ་བསྟེན།། ",
  "ཞེས་གསུངས་པས། རྗེ་བཙུན་གྱི་ཐུགས་རྗེ་དང་གསུང་དབྱངས་སྙན་པོ་ས་རྒད་མོ་རང་དབང་མེད་པའི་དད་པ་སྐྱེས། ",
  "ལག་པའི་ཐལ་བ་ཡང་སོར་བར་ནས་འཛགས་ནས་སོང་སྟེ། རྒན་མོ་སྔར་བྱས་ཀྱི་ལས་རྣམས་དྲན་ནས་འགྱོད་དེ། མཆི་མ་གཏོང་ཞིང་ཡོད་པའི་ཚེ། ཞིང་ཁའི་བུ་མོ་རྗེ་བཙུན་ལ་སྒོ་ཁུངས་སྟོན་མཁན་དེ་སླེབ་བྱུང་བས། རྗེ་བཙུན་ལ། རྣལ་འབྱོར་པ་ཁྱེད་ཆོས་པ་མི་འདྲ་བར་རྒན་མོ་འདི་བརྡུངས་ནས། འདི་བརྡུང་པ་འི་ཤག་རང་ཅི་ཡོད་དམ་ཟེར་བྱུང་བ་།",
  "",
  "རྒན་མོ་ན་རེ། བུ་མོ་ཁོང་ལ་རྒོལ་བ་མ་ཞུ་ཞིག། ཁོང་གིས་ང་ལ་བཀའ་བཀྱོན་པ་མ་ཡིན། ངས་ཁོང་ལ་རྒོལ་བ་ཞུས་པའི་ལན་དུ། ཆོས་ཤིག་གནང་བ་དེ་རྣམས་ངའི་ཐོག་ཏུ་མ་བྱུང་བ་སྣ་གཅིག་ཀྱང་མི་འདུག་པས། རང་ལ་ཡི་ཆད་གནོང་ལངས་ཏེ། ཆོས་མ་ནུས་པ་ལ་འགྱོད་དྲགས་ནས་མཆི་མ་ཤོར་བ་ཡིན། ",
  "ད་ཁྱོད་རང་ང་ལྟ་བུ་ནི་མིན། ན་སོ་ནི་གཞོན། ལོངས་སྤྱོད་དང་དད་པ་ནི་ཡོད། བླ་མ་འདི་མི་ལ་རས་པ་ཟེར་བ་དེ་ཡིན་པར་འདུག་ཁོང་ལ་བསྙེན་བཀུར་ཕུལ་ལ། ཆོས་དང་གདམས་ངག་ཞུས་ཤིག་ཟེར་བ་ལ། ",
  "བུ་མོ་དེ་ན་རེ། དེ་ལྟར་ཡིན་ན་ཁྱེད་གཉིས་ཀ་ངོ་མཚར་ཆེ། ཁྱེད་དབང་ཕྱུག་མི་ལ་རས་པ་ཡིན་ན། ངེད་ཞལ་མཇལ་བ་རང་གིས་བསོད་ནམས་བསགས་ཁྱེད་ཆོས་པ་རྣམས་ལ་བརྒྱུད་པའི་ལོ་རྒྱུས་བཤད་པས། བུ་སློབ་རྣམས་ཡིད་ཆེས་པ་དང་། སྣང་བ་འགྱུར་པ་འི་གདམས་པ་བྱ་བ་ཡོད་ཟེར་བ། ཁྱེད་ཀྱི་བརྒྱུད་པ་དེ་གསུངས་དང་ཟེར་བ་ལ། ",
  "རྗེ་བཙུན་གྱིས་བུ་མོ་དེ་ལས་ཅན་གྱི་སློབ་མར་དགོངས་ནས། བརྒྱུད་པའི་ཐུག་ཚུལ་འདི་མགུར་དུ་གསུངས་སོ།། ",
  "ཆོས་སྐུ་ཀུན་ལ་ཁྱབ་པ་ཀུན་ཏུ་བཟང་པོ་དང་གཅིག། ལོངས་སྐུ་མཚན་དཔེས་སྤྲས་པ་རྡོ་རྗེ་འཆང་ཆེན་དང་གཉིས།། སྤྲུལ་སྐུ་འགྲོ་དོན་མཛད་པ་ཤཱཀྱ་ཐུབ་པ་དང་གསུམ།། བརྒྱུད་པ་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། བརྒྱུད་པ་དེ་གསུམ་ལ་དད་པའི་ཉ་མ་འདྲ་ཡོད་དམ།། གསུངས་པས། བརྒྱུད་པ་ངོ་མཚར་ཆེ་བར་གདའ། དཔེ་ཆུ་འགོ་གངས་ལ་ཐུག་པ་ལྟ་བུ་ཞིག་འདུག། ",
  "ཁྱེད་ཆོས་པ་ལ། ཕྱི་ཤེས་རྒྱུད་བརྡའི་བླ་མ་ལ་བརྟེན་ནས། ནང་སྐྱེ་མེད་ཆོས་སྐུ་གཏན་ལ་འབེབས་པ་བྱ་བ་ཡོད་ཟེར་བ། ཁྱེད་རང་གིས་རྩ་བའི་བླ་མ་ཇི་ལྟ་བུ་ཞིག་བསྟེན་གསུངས་དང་ཟེར་བ་ལ། རྗེ་བཙུན་གྱིས་ང་ལ་རྩ་བ་འི་བླ་མ་འདི་ལྟ་བུ་ཡོད་གསུང་མཚན་ལྡན་བླ་མ་བསྟེན་ཚུལ་འདི་མགུར་དུ་གསུངས་སོ།།",
  "",
  "ཤེས་རྒྱུད་ཕྱི་ནས་མཚོན་པ་ཕྱིའི་བླ་མ།། རིག་རྒྱུད་ནང་ནས་སྟོན་པ་ནང་གི་བླ་མ།། དོན་རྒྱུད་སེམས་ལ་སྟོན་པ་དོན་གྱི་བླ་མ།། བླ་མ་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། བླ་མ་དེ་གསུམ་ལ་དད་པའི་ཉ་མ་འདྲ་ཡོད་དམ།། ",
  "ཞེས་གསུངས་པས། མོ་ན་རེ། བླ་མ་དེ་ཁྱད་པར་འཕགས་གདའ། དཔེ་གསེར་གྱི་ཉག་ཐག་ལ་གཡུ་བརྒྱུས་པ་ལྟ་བུ་ཞིག་འདུག། ",
  "བླ་མ་དེ་ལྟ་བུ་ལ་ཆོས་ཞུ་བའི་སྔོན་དུ་དབང་ཇི་ལྟ་བུ་ཞུས་ཟེར་བའི་ལན་དུ་མགུར་འདི་གསུངས་སོ།། ",
  "བུམ་པ་སྤྱི་ཐོག་ཏུ་འཇོག་པ་ཕྱི་ཡི་དབང་།། རང་ལུས་ལྷ་སྐུར་སྟོན་པ་ནང་གི་དབང་།། སེམས་ཉིད་རང་ངོ་སྤྲོད་པ་དོན་གྱི་དབང་།། དབང་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། དབང་དེ་གསུམ་ཞུ་བའི་ཉ་མ་འདྲ་ཡོད་དམ།། ",
  "ཞེས་གསུངས་པས། ཡང་མོ་ན་རེ། དབང་ཤིན་ཏུ་ཟབ་པར་གདའ། ",
  "དཔེ་གཅན་གཟན་གྱི་རྒྱལ་པོ་སེང་གེས་སྡེར་ཆགས་ཐམས་ཅད་ཟིལ་གྱིས་ནོན་པ་ལྟ་བུ་ཞིག་གདའ། ",
  "ད་དབང་ཞུས་རྟིང་རིག་པ་ལམ་དུ་འཇུག་པ་ལ་དོན་གྱི་ཁྲིད་བྱ་བ་ཡོད་ཟེར་བ་ཁྲིད་ཇི་ལྟ་བུ་ཞུས་ཞུ་བའི་ལན་དུ་མགུར་འདི་གསུངས་སོ།། ",
  "ཐོས་བསམ་སྒོམ་གསུམ་བྱེད་པ་ཕྱི་ཡི་ཁྲིད།། རིག་པ་རྡོ་རུས་སྤྲོད་པ་ནང་གི་ཁྲིད།། ཉམས་རྟོགས་འདུ་འབྲལ་མེད་པ་དོན་གྱི་ཁྲིད།། ཁྲིད་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། ཁྲིད་དེ་གསུམ་ཞུ་བའི་ཉ་མ་འདྲ་ཡོད་དམ།།",
  "",
  "ཞེས་གསུངས་པས། ཁྲིད་དེ་མེ་ལོང་གཡའ་དག་པ་ལ་གཟུགས་བརྙན་འཆར་བ་ལྟ་བུ་ཞིག་གདའ། ",
  "ཁྲིད་ཞུས་རྟིང་རི་ཁྲོད་འགྲིམས་ནས་གཅོད་བྱེད་དགོས་ཟེར་བ། ཁྱེད་ཀྱིས་གཅོད་ཇི་ལྟ་བུ་ཞིག་བྱས་ཟེར་བའི་ལན་དུ་མགུར་འདི་གསུངས་སོ།། ",
  "གཉན་ས་རི་ཁྲོད་འགྲིམས་པ་ཕྱི་ཡི་གཅོད།། ཕུང་པོ་གཟན་དུ་བསྐྱུར་བ་ནང་གི་གཅོད།། ཉག་གཅིག་རྩད་ནས་གཅོད་པ་དོན་གྱི་གཅོད།། གཅོད་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། གཅོད་དེ་གསུམ་ཞུ་བའི་ཉ་མ་འདྲ་ཡོད་དམ།། ",
  "ཞེས་གསུངས་པས། མོ་ན་རེ། གཅོད་དེ་བྱ་ཁྱུང་ནམ་མཁའ་ལ་འཕུར་བས་བྱ་ཕྲན་ཐམས་ཅད་ཟིལ་གྱིས་གནོན་པ་ལྟར་ངོ་མཚར་ཤིན་ཏུ་ཆེ་བར་གདའ། ",
  "རྣལ་འབྱོར་པ་ལ་གཅོད་བྱེད་དུས་རྐྱེན་ངན་ལམ་དུ་སློང་བ་ལ་ཕཊ་བྱ་བ་ཡོད་ཟེར་བ། ཁྱེད་ཀྱིས་ཕཊ་ཀྱི་དོན་ཞིག་གསུངས་དང་ཟེར་བ་ལ་མགུར་འདི་གསུངས་སོ།། ",
  "རྣམ་རྟོག་འཐོར་བ་སྡུད་པ་ཕྱི་ཡི་ཕཊ།། རིག་པ་བྱིང་བ་སངས་པ་ནང་གི་ཕཊ།། གནས་ལུགས་ངང་ལ་འཇོག་པ་དོན་གྱི་ཕཊ།། ཕཊ་སྐོར་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། ཕཊ་དེ་གསུམ་སྒྲོག་པའི་ཉ་མ་འདྲ་ཡོད་དམ།། ",
  "ཞེས་གསུངས་པས། མོ་ན་རེ། ཕཊ་དེ་ཤིན་ཏུ་ངོ་མཚར་ཆེ་བར་གདའ་སྟེ། རྒྱལ་པོ་ཆེན་པོའི་དམག་གི་དུང་ངམ་བཀའ་ལྟ་བུ་དོན་མྱུར་ལ་ཆེ་བ་སྟོན་པ་ཞིག་གདའ། ",
  "དེ་ལྟར་ཐུགས་ཉམས་སུ་བཞེས་པ་ལ་འཆར་སྒོ་ཇི་ལྟ་བུ་ཞིག་བྱུང་ཟེར་བའི་ལན་དུ་མགུར་འདི་གསུངས་སོ།།",
  "",
  "གཞི་མ་བཅོས་ཁྱབ་གདལ་ཆེན་པོར་ཤར།། ལམ་མ་བཅོས་ཟངས་ཐལ་ཆེན་པོར་ཤར།། འབྲས་བུ་མ་བཅོས་ཕྱག་རྒྱ་ཆེན་པོར་ཤར།། འཆར་སྒོ་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། འཆར་སྒོ་དེ་གསུམ་སྒྲུབ་པའི་ཉ་མ་འདྲ་ཡོད་དམ།། ",
  "ཞེས་གསུངས་པས། མོ་ན་རེ། འཆར་སྒོ་དེ་རྣམས་སྤྲིན་མེད་ཀྱི་མཁའ་ལ་ཉི་མ་ཤར་བས་དངོས་པོ་ཐམས་ཅད་གསལ་བ་ལྟར་ངོ་མཚར་ཤིན་ཏུ་ཆེ་བར་གདའ། འཆར་སྒོ་དེ་ལ་ཐུགས་ཉམས་སུ་བཞེས་པའི་གདེང་ཇི་ལྟ་བུ་ཞིག་ཐོབ་ཟེར་བའི་ལན་དུ་མགུར་འདི་གསུངས་སོ།། ",
  "ལྷ་མེད་འདྲེ་མེད་ལྟ་བའི་གདེངས།། དམིགས་མེད་ཡེངས་མེད་སྒོམ་པའི་གདེངས།། རེ་མེད་དོགས་མེད་འབྲས་བུའི་གདེངས།། གདེངས་དེ་གསུམ་དང་ལྡན་པའི་རྣལ་འབྱོར་པ་ལགས་ཏེ།། གདེངས་དེ་གསུམ་འདོད་པའི་ཉ་མ་འདྲ་ཡོད་དམ།། ",
  "ཞེས་གསུངས་པས། དེ་ནས་བུ་མོ་དེ་ཤིན་ཏུ་དད་པར་གྱུར་ནས་ཕྱག་བཙལ། ཞབས་སྤྱི་བོར་བླངས་ནས་ནང་དུ་གདན་དྲངས་ཏེ། བསྙེན་བཀུར་ཕུན་སུམ་ཚོགས་པ་ཞུས་ནས། བླ་མ་ལགས། བདག་སྔར་མ་རིག་པ་ས་བསྒྲིབས་ནས་ཆོས་མ་དྲན། ད་བླ་མ་ཁྱེད་ཀྱི་ཕྱག་ཕྱི་ལ་འབྲང་བས། ཆོས་ཐུགས་རྗེས་འཛིན་པར་ཞུ་ཞེས་རང་སྐྱོན་མཐོང་ནས། ཆོས་ཞུ་བའི་ཞུ་དོན་འདི་ལྟར་ཕུལ་ལོ།། ",
  "ཨཾ་གི་བླ་མ་རིན་པོ་ཆེ།། འོ་ན་སྐྱེས་མཆོག་སྤྲུལ་པའི་སྐུ།། བདག་མ་གོ་མ་རིག་འཁྲུལ་དང་གསུམ།། འཇིག་རྟེན་འདི་ན་མཚང་རེ་ཆེ།། དབྱར་གསུམ་ལྷོ་སྤྲིན་སྟོབས་ཆེས་པས།། ཁྲི་གདུགས་ཤར་བ་ངས་མ་ཚོར།། དགུན་གསུམ་ངར་བ་སྟོབས་ཆེས་པས།། མེ་ཏོག་འཁྲུངས་པ་ངས་མ་ཚོར།། བག་ཆགས་ངན་པ་ཚན་ཆེས་པས།། ཁྱེད་གྲུབ་ཐོབ་ཡིན་པ་ངོ་མ་ཤེས།།",
  "ངེད་མོ་བྱིས་ཀྱི་རྣལ་ཐར་བཤད་ཙ་ན།། ལས་ངན་དབང་གིས་ལུས་ངན་བླངས།། སྐྱེ་གནས་ངན་པའི་སྒྲིབ་གཡོགས་ཀྱིས།། རང་སངས་རྒྱས་ཡིན་པ་ངས་མ་ཚོར།། ",
  "སྙིང་རུས་མེད་པས་ཆོས་མི་དྲན།། ཆོས་བྱ་བློ་ཡོད་ཀྱང་ལེ་ལོས་ཁྱེར།། སྐྱེ་སྒོ་ལེགས་ན་གཞན་དབང་འཆོར།། སྐྱེ་སྒོ་ཞན་ན་གྲོགས་མི་རྙེད།། དྲིན་ཅན་ཕ་མ་རྒྱབ་ཏུ་བོར།། གཏན་གྲོགས་ཕྱོགས་སུ་ཤི་ལྕེབས་བྱེད།། རྩེ་རེག་ཆེ་ལ་བཟོད་སྲན་ཆུང་།། སྐྱོ་མ་མང་ལ་ཆུ་འདུར་མཁས།། ཡུལ་སྡེའི་ནང་ནས་མི་ཁ་སྡུད།། བཟའ་ཚང་ནང་ནས་སྒོ་ཁྱི་དགོས།། ",
  "ཟས་ནོར་སྤྱི་རུ་སྤྱོད་ལགས་ཀྱང་།། གཤིས་ངན་སེར་སྣ་གོས་སུ་བྱེད།། མི་རྟག་འཆི་བ་འོང་སྙམ་མེད།། སྒྲིབ་པ་ལུས་ཀྱི་གྲིབ་བཞིན་འབྲང་།། ང་སྙིང་ནས་ལྷ་ཆོས་བྱེད་ལགས་པ་ས།། བདག་གོ་བདེ་ཁྱེར་སླའི་ཆོས་ཤིག་ཞུ།། ",
  "ཞེས་ཞུས་པས། མཉེས་ནས་རྗེ་བཙུན་གྱིས་མོའི་ཞུས་ལན་དུ་མགུར་འདི་གསུངས་སོ།། ",
  "ཨང་གེ་ཉ་མ་དཔལ་དར་འབུམ།། ཁྱེད་བུད་མེད་རྣམས་ཀྱི་རྣམ་ཐར་འདི།། བསྟོད་ར་བརྗོད་ན་རང་མཐོང་སྐྱེ།། སྨད་ར་བརྗོད་ན་ཁོང་ཁྲོ་སྐྱེ།། གནས་ལུགས་བརྗོད་ན་མཚང་ལ་།",
  "ད་མི་རྒན་ང་ཡི་ཁ་ལ་ཉོན།། ",
  "ཁྱེད་སྙིང་ནས་ལྷ་ཆོས་བྱེད་པ་ན།། བྱད་ཀྱི་ཕྱི་བརྡར་བཤོལ་ནས་ཀྱང་།། སེམས་ལ་ཕྱི་བརྡར་བྱེད་རེ་རན།། ལེགས་འདོད་ཚུལ་འཆོས་སྤངས་ནས་ཀྱང་།། དམན་པའི་གོ་ས་འཛིན་རེ་རན།། བུ་ཁྱོའི་ཁོལ་མོ་བཤོལ་ནས་ཀྱང་།། མཚན་ལྡན་བླ་མ་བསྟེན་རེ་རན།། ཚེ་འདིའི་བྱ་དོན་སྤངས་ནས་ཀྱང་།། ཕྱི་མའི་དོན་ཆེན་སྒྲུབ་རེ་རན།། ནོར་འདོད་སེར་སྣ་སྤངས་ནས་ཀྱང་།། ཕྱོགས་མེད་སྦྱིན་པ་གཏོང་རེ་རན།། དོན་དེ་ཚོ་ཤེས་ན་གྲུང་མོ་ཡིན།། ",
  "ཁྱེད་མོ་བྱིས་དང་བྱིའུ་ལྕོ་ག་འདྲ།། ལྕེ་བདེ་མོ་ལ་ལྷ་ཆོས་དཀོན།། ཁྱེད་མོ་བྱིས་དང་ནགས་གསེབ་རྨ་བྱ་འདྲ།། སྒེག་གཟུགས་མཁན་ལ་ལྷ་ཆོས་དཀོན།། ཁྱེད་མོ་བྱིས་དང་ཚོང་འདུས་ཁེ་བ་འདྲ།། ཁྲམ་སེམས་ཅན་ལ་ལྷ་ཆོས་དཀོན།། ཁྱེད་ལྷ་ཆོས་ཚུལ་བཞིན་བྱེད་འདོད་ན།། ང་ཕྱིར་འབྲོངས་ལ་ང་བཞིན་མཛོད།། གདམས་ངག་ཡེངས་མེད་རི་ལ་སྒོམས།། ",
  "ཞེས་གསུངས་པས། ཡང་བུ་མོ་དེས། རྗེ་བཙུན་ལ་ཞུ་དོན་འདི་གླུ་རུ་ཕུལ་ལོ།། ",
  "ཨང་གེ་རྗེ་བཙུན་རིན་པོ་ཆེ།། འབྲེལ་ཚད་དོན་ལྡན་རྣལ་འབྱོར་པ།། ང་ཉིན་པར་ཟིན་མེད་ལས་ཀྱིས་བྲེལ།། མཚན་མོ་གཏི་མུག་གཉིད་དུ་སོང་།། ནང་ནུབ་ལྟོ་གོས་ཀྱིས་བྲན་དུ་བཀོལ།། ཆོས་ལ་བྱེད་པའི་ལོང་མ་བྱུང་།། ",
  "ཞེས་ཞུས་པས། རྗེ་བཙུན་གྱི་ཞལ་ནས། ཁྱོད་ཆོས་རྣམ་དག་བྱེད་ན་འཇིག་རྟེན་གྱི་བྱ་བ་དགྲར་ཤེས་ནས། རྒྱབ་ཏུ་བསྐྱུར་དགོས་ཞེས་མོའི་ཞུས་ལན་དུ་རྒྱབ་བསྐྱུར་བཞི་མ་འདི་མགུར་དུ་གསུངས་སོ།། ",
  "ཨང་གེ་ཉ་མ་དཔལ་དར་འབུམ།། གསོན་དང་ཕྱུག་མོ་དད་པ་ཅན།། ཚེ་འདི་བས་ཕྱི་མ་བཤུལ་ཐག་རིང་།། རྒྱགས་ཕྱེ་གྲབས་སུ་ཚུད་ལགས་སམ།། རྒྱགས་ཕྱེ་གྲབས་སུ་མ་ཚུད་ན།། སྦྱིན་པ་ཡིན་པས་གཏོང་ཡང་འཚལ།།",
  "",
  "དགྲ་སེར་སྣ་ཟེར་བའི་འགག་ཁྱི་མཁན།། འདིས་ཕན་པར་བཟུང་ཡང་གནོད་པ་བསྐྱལ།། སེར་སྣ་དགྲ་བོ་ཡིན་པར་ཤེས་ལགས་སམ།། ཤེས་ན་རྒྱབ་ཏུ་བསྐྱུར་ལ་ཐོངས།། ",
  "ཨང་གེ་ཉ་མ་དཔལ་དར་འབུམ།། ཚེ་འདི་བས་ཕྱི་མ་མུན་པ་ནག། སྒྲོན་མེ་གྲབས་སུ་ཚུད་ལགས་སམ།། སྒྲོན་མེ་གྲབས་སུ་མ་ཚུད་ན།། འོད་གསལ་ཡིན་པས་སྒོམ་ཡང་འཚལ།། ",
  "དགྲ་གཏི་མུག་ཟེར་བའི་རོ་ཉལ་མཁན།། འདིས་ཕན་པར་བཟུང་ཡང་གནོད་པ་བསྐྱལ།། གཏི་མུག་དགྲ་བོ་ཡིན་པར་ཤེས་ལགས་སམ།། ཤེས་ན་རྒྱབ་ཏུ་བསྐྱུར་ལ་ཐོངས།། ",
  "ཨང་གེ་ཉ་མ་དཔལ་དར་འབུམ།། ཚེ་འདི་བས་ཕྱི་མ་འཇིགས་པ་ཆེ།། སྐྱེལ་མ་གྲབས་སུ་ཚུད་ལགས་སམ།། སྐྱེལ་མ་གྲབས་སུ་མ་ཚུད་ན།། ལྷ་ཆོས་ཡིན་པས་བྱེད་ཀྱང་འཚལ།། ",
  "དགྲ་ཉེ་འབྲེལ་ཟེར་བའི་བཤོལ་འདེབས་མཁན།། འདིས་ཕན་པར་བཟུང་ཡང་གནོད་པ་བསྐྱལ།། ཉེ་འབྲེལ་དགྲ་བོ་ཡིན་པར་ཤེས་ལགས་སམ།། ཤེས་ན་རྒྱབ་ཏུ་བསྐྱུར་ལ་ཐོངས།། ",
  "ཨང་གེ་ཉ་མ་དཔལ་དར་འབུམ།། ཚེ་འདི་བས་ཕྱི་མ་ལམ་འཕྲང་རིང་།། རྟ་ཕོ་ཚགས་སུ་ཚུད་ལགས་སམ།།",
  "རྟ་ཕོ་ཚགས་སུ་མ་ཚུད་ན།། བརྩོན་འགྲུས་ཡིན་པས་རྩོམ་ཡང་འཚལ།། དགྲ་ལེ་ལོ་ཟེར་བའི་བསླུ་བྲིད་མཁན།། འདིས་ཕན་པར་བཟུང་ཡང་གནོད་པ་བསྐྱལ།། ལེ་ལོ་དགྲ་བོ་ཡིན་པར་ཤེས་ལགས་སམ།། ཤེས་ན་རྒྱབ་ཏུ་བསྐྱུར་ལ་ཐོངས།། ",
  "ཞེས་གསུངས་པས། ཡང་བུ་མོ་དེ་ན་རེ། བླ་མ་ལགས། ཚེ་ཕྱི་མའི་གྲབས་ཅི་ཡང་ཚགས་སུ་མ་ཚུད། ད་ཚགས་སུ་འཇུག་པས་སྒོམ་ཁྲིད་ཅིག་ཐུགས་རྗེས་འཛིན་པར་ཞུ་ཞེས། ཞེ་ཐག་པའི་ཞུ་བ་འབུལ་དུ་བྱུང་བས། རྗེ་བཙུན་ཤིན་ཏུ་མཉེས་ཏེ་ཁྱོད་ཞེ་ཐག་པ་ནས་ཆོས་བྱེད་ན། ངེད་ཀྱི་ལུགས་ལ་མིང་སྤོ་ཡང་མི་དགོས། རབ་སྐྲའི་འོག་ནས་འཚང་རྒྱ་བ་ཡིན་པས། སྐྲ་གཅོད་པ་དང་ཆས་བསྒྱུར་བ་ཡང་མི་དགོས་གསུངས། ",
  "སྒོམ་ཁྲིད་སེམས་ཀྱི་ཉམས་ལེན་དཔེ་བཞི་དོན་དང་ལྔའི་མགུར་འདི་གསུངས་སོ།། ",
  "ཨང་གེ་ཉ་མ་དཔལ་དར་འབུམ།། འོ་ན་ཕྱུག་མོ་དད་ཅན་མ།། ཁྱོད་ནམ་མཁའ་འདི་ལ་དཔེ་ལོང་ལ།། མཐའ་དབུས་མེད་པའི་སྒོམ་ཞིག་གྱིས།། ཉི་ཟླ་གཉིས་ལ་དཔེ་ལོང་ལ།། གསལ་འགྲིབ་མེད་པའི་སྒོམ་ཞིག་གྱིས།། རི་བོ་འདི་ལ་དཔེ་ལོང་ལ།། འཕོ་འགྱུར་མེད་པའི་སྒོམ་ཞིག་གྱིས།། རྒྱ་མཚོ་ཆེ་ལ་དཔེ་ལོང་ལ།། ཁ་གཏིང་མེད་པའི་སྒོམ་ཞིག་གྱིས།། རང་གི་སེམས་ལ་དོན་གྱིས་ལ།། ཁུ་འཕྲིག་མེད་པའི་སྒོམ་ཞིག་གྱིས།། ",
  "ཞེས་གསུངས་ནས། ལུས་གནད་དང་སེམས་གནད་རྣམས་བསྟན་ཏེ། སྒོམ་དུ་བཅུག་པས། བུ་མོ་དེ་ལ་ཉམས་རྟོགས་བཟང་པོ་སྐྱེས་ནས། ཐེ་ཚོམ་དང་གེགས་བསལ་བའི་ཕྱིར། ཞུ་དོན་འདི་ལྟར་ཕུལ་ལོ།། ",
  "ཨང་གེ་རྗེ་བཙུན་རིན་པོ་ཆེ།། འོ་ན་སྐྱེས་མཆོག་སྤྲུལ་པའི་སྐུ།། ངས་ནམ་མཁའ་བསྒོམ་དུ་བདེ་ལགས་ཏེ།། ལྷོ་སྤྲིན་བསྒོམ་དུ་ཅུང་མ་བདེ།། ད་ལྷོ་སྤྲིན་བསྒོམ་པའི་གདམས་ངག་ཞུ།།",
  "",
  "ཉི་ཟླ་བསྒོམ་དུ་བདེ་ལགས་ཏེ།། གཟའ་སྐར་བསྒོམ་དུ་ཅུང་མ་བདེ།། ད་གཟའ་སྐར་བསྒོམ་པའི་གདམས་ངག་ཞུ།། ",
  "རི་བོ་བསྒོམ་དུ་བདེ་ལགས་ཏེ།། རྩི་ཤིང་བསྒོམ་དུ་ཅུང་མ་བདེ།། ད་རྩི་ཤིང་བསྒོམ་པའི་གདམས་ངག་ཞུ།། ",
  "རྒྱ་མཚོ་བསྒོམ་དུ་བདེ་ལགས་ཏེ།། རྦ་རླབས་བསྒོམ་དུ་ཅུང་མ་བདེ།། ད་རྦ་རླབས་བསྒོམ་པའི་གདམས་ངག་ཞུ།། ",
  "རང་སེམས་བསྒོམ་དུ་བདེ་ལགས་ཏེ།། རྣམ་རྟོག་བསྒོམ་དུ་ཅུང་མ་བདེ།། ད་རྣམ་རྟོག་བསྒོམ་པའི་གདམས་ངག་ཞུ།། ",
  "ཞེས་ཞུས་པས། རྗེ་བཙུན་ཡང་སྒོམ་སྐྱེས་འདུག་དགོངས་ཐུགས་ཤིན་ཏུ་མཉེས་ཏེ། མོའི་ཞུས་ལན་དུ་གེགས་སེལ་བོགས་འདོན་གྱི་མགུར་འདི་གསུངས་སོ།། ",
  "ཨང་གེ་ཉ་མ་དཔལ་དར་འབུམ།། ཉོན་དང་ཕྱུག་མོ་དད་ཅན་མ།། ནམ་མཁའ་བསྒོམ་དུ་བདེ་ལགས་ན།། ལྷོ་སྤྲིན་ནམ་མཁའི་ཆོ་འཕྲུལ་ཡིན།། ནམ་མཁའ་རང་གི་ངང་དུ་ཞོག། ",
  "ཉི་ཟླ་བསྒོམ་དུ་བདེ་ལགས་ན།། གཟའ་སྐར་ཉི་ཟླའི་ཆོ་འཕྲུལ་ཡིན།། ཉི་ཟླ་རང་གི་ངང་དུ་ཞོག། ",
  "རི་བོ་བསྒོམ་དུ་བདེ་ལགས་ན།། རྩི་ཤིང་རི་བོའི་ཆོ་འཕྲུལ་ཡིན།། རི་བོ་རང་གི་ངང་དུ་ཞོག། ",
  "རྒྱ་མཚོ་བསྒོམ་དུ་བདེ་ལགས་ན།། རྦ་རླབས་རྒྱ་མཚོའི་ཆོ་འཕྲུལ་ཡིན།། རྒྱ་མཚོ་རང་གི་ངང་དུ་ཞོག། ",
  "རང་སེམས་བསྒོམ་དུ་བདེ་ལགས་ན།། རྣམ་རྟོག་སེམས་ཀྱི་ཆོ་འཕྲུལ་ཡིན།། སེམས་ཉིད་རང་གི་ངང་དུ་།",
  "",
  "ཅེས་གསུངས་ནས་བསྒོམ་པས། སེམས་ཆོས་ཉིད་ཀྱི་གནས་ལུགས་གཏན་ལ་ཕེབས་ཏེ། ཕྱིས་སྐུ་ལུས་འདི་ཉིད་ཀྱིས་རོལ་མོའི་སྒྲ་དང་བཅས་ཏེ་མཁའ་སྤྱོད་དུ་གཤེགས་པ་ཡིན་ནོ།། ",
  "རྗེ་བཙུན་གྱི་སྲས་རྣམས་ཀྱི་སྲིང་བཞི་ལས། གཅུང་གི་གད་པ་གླེ་གསུམ་དུ་ཉ་མ་དཔལ་དར་འབུམ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད། བྱང་རྟ་སྒོ་ལ་བསྒོམས་ནས་ཤྲཱི་རི་ལ་བསྒོམ་དུ་བྱོན་པའི་ལམ། གཡས་རུ་བྱང་གི་མགྲོན་ཁང་ཞིག་ཏུ་བཞུགས་པ་ལས། མགྲོན་ཁང་དེ་ན། དགེ་བཤེས་གཡག་རུ་ཐང་པ་གྲྭ་པ་མང་པོའི་འཁོར་དང་བཅས་ཏེ་བྱོན་འདུག། ",
  "ཚོང་དཔོན་ཟླ་བ་ནོར་བུ་ཡང་འཁོར་མང་པོ་ནོར་དང་བཅས་ཏེ་བསྡད་འདུག་པ་ལ། རྗེ་བཙུན་གྱིས་ཚོང་དཔོན་ཟླ་བ་ནོར་བུ་འཁོར་བཅས་ལ་འཚོ་བ་བསླངས་པས། ཚོང་དཔོན་ན་རེ། ཁྱེད་རྣལ་འབྱོར་པ་ཚོ་ཡང་མི་ནོར་རང་སློང་བ་བས། རང་ནོར་བཤམས་ནས་ཟ་ཞིང་བསྡད་ན་སྐྱིད་པ་འོང་བ་འདུག་སྟེ་ཟེར་འབར་དུ་བྱུང་བ་ལ། རྗེ་བཙུན་གྱིས་ཀྱང་། ད་ལྟ་དག་ཁྱེད་ཚོའི་འདི་སྐྱིད་པ་འདུག་སྟེ། ཁྱེད་རྣམས་དེ་འབྲས་ཀྱིས་ཕྱི་མ་སྡུག་པོ་འོང་བ་དེ་མ་དྲན་པ་ཡིན་པས། ངའི་གླུ་འདི་ཉོན་ཅིག་གསུང་དྲན་ནེ་བརྒྱད་ཀྱི་མགུར་འདི་གསུངས་སོ།། ",
  "ཁྱོད་ད་ལྟ་མཁར་ཁང་ཞོལ་ཁྱིམ་དུ་འཛོམ་པ་དེ་དགའ་སྟེ།། རང་ཤི་ན་རང་ཤུལ་སྟོངས་ནས་འགྲོ་བ་དེ་དྲན་ནེ།། ཁྱོད་ད་ལྟ་ཁ་དྲག་དཔུང་པར་འཛོམ་པ་དེ་དགའ་སྟེ།། རང་ཤི་ཙ་ན་མགོན་མེད་སྐྱབས་མེད་དུ་འགྲོ་བ་དེ་དྲན་ནེ།། ཁྱོད་ད་ལྟ་ཕ་ཚན་ཉེ་འཁོར་དུ་མང་བ་དེ་དགའ་སྟེ།། རང་ཤི་ཙ་ན་གཉེན་བཤེས་ཀུན་དང་འབྲལ་བ་དེ་དྲན་ནེ།། ཁྱོད་ད་ལྟ་གཡོག་འཁོར་བུ་ནོར་དུ་འཛོམ་པ་དེ་དགའ་སྟེ།། རང་ཤི་ཙ་ན་ནོར་མེད་ལག་སྟོང་གཅེར་བུར་འགྲོ་བ་དེ་དྲན་ནེ།།",
  "ཁྱེད་ད་ལྟ་རྒྱུ་ཤེད་དཔའ་རྩལ་དུ་འཛོམ་པ་དེ་དགའ་སྟེ།། རང་ཤི་ཙ་ན་གཟུགས་པོ་གསུམ་ལྟབ་བྱེད་པ་དེ་དྲན་ནེ།། ",
  "ཁྱོད་ད་ལྟ་དབང་པོ་དང་ཤ་ཁྲག་གསལ་བ་དེ་དགའ་སྟེ།། རང་ཤི་ཙ་ན་རིག་པ་རང་དབང་མེད་པ་དེ་དྲན་ནེ།། ",
  "ཁྱོད་ད་ལྟ་ཁ་ཟས་ཞིམ་མངར་འཛོམ་པ་དེ་དགའ་སྟེ།། རང་འཆི་ཙ་ན་དང་ཁར་ཆུ་ལས་མི་འགྲོ་བ་དེ་དྲན་ནེ།། ",
  "ངས་དེ་ཀུན་དྲན་ནས་ལྷ་ཆོས་བྱས།། འཇིག་རྟེན་གྱི་ལོངས་སྤྱོད་མེད་པས་བདེ།། དྲན་ནེ་བརྒྱད་ཀྱི་གླུ་དབྱངས་འདི།། གཙང་སྒར་ཁ་ཆེའི་མགྲོན་ཁང་དུ།། རྣལ་འབྱོར་མི་ལ་ང་ཡིས་བླངས།། ཉམས་དགེ་བསྐུལ་གྱི་གསལ་འདེབས་དེ་ལ་གྱིས།། ",
  "ཞེས་གསུངས་པས། ཚོང་དཔོན་ཟླ་བ་ནོར་བུ་ཤིན་ཏུ་དད་པར་གྱུར་ནས། བླ་མ་ལགས་གསུང་དེ་ཀུན་ཤིན་ཏུ་སེམས་ལ་འཐད་པ་ཞིག་བྱུང་། བདག་ཀྱང་ཆོས་ཤིག་དྲན་པས། ཆོས་བྱེད་ལུགས་འདི་ལྟར་གྱིས་གསུང་བའི་ཞལ་གདམས་ཤིག་གནང་བར་ཞུ་ཞུས་པའི་ལན་དུ་མགུར་འདི་གསུངས་སོ།། ",
  "ཡུལ་ཡོན་ཏན་ཅན་གཉན་ས་རི་ཁྲོད་ན།། བླ་མ་ལྟ་སྤྱོད་དང་ལྡན་པའི་རིན་པོ་ཆེ།། དེ་ལ་དད་ཅིང་གུས་པས་གསོལ་བ་འདེབས།། ",
  "དོན་མ་ནོར་ཉམས་སུ་ལེན་པ་ཀུན།། བློ་རྒོད་ཙ་ན་ལྟ་བའི་ཐོག་རྫིས་ཐོངས།། སེམས་མཚན་མ་རང་གྲོལ་འདི་ངོ་མཚར་ཆེ།། ",
  "སེམས་མ་བདེ་ན་རོ་སྙོམས་ལྡུམ་བུ་གྱིས།། ཡུལ་སྣ་ཚོགས་རང་གྲོལ་འདི་ངོ་མཚར་ཆེ།། ",
  "ཉམས་མི་དགའ་ན་ཉམས་ཅན་དང་གོ་བསྡུར་མཛོད།། གྲོགས་ཉམས་ཅན་གྱི་གོ་བསྡུར་སེམས་ལ་ཕན།། ",
  "ཡིད་མ་ཆེས་ན་རྒྱལ་བའི་བཀའ་ལ་གཟིགས།། བཀའ་བདེན་པའི་ཚིག་གིས་ངེས་ཤེས་བསྐྱེད།། ",
  "སྙིང་མི་དགའ་ན་རྗེ་ལ་གསོལ་བ་ཐོབ།། ཕ་བླ་མའི་བྱིན་རླབས་སེམས་ལ་ཕན།། ",
  "ལར་མི་དད་མེད་གཅིག་ལ་ཕར་བལྟས་པ་ས།། གཞི་འཁོར་བའི་མལ་དུ་ལུས་པོ་ཉལ།། དུག་ལྔའི་སྔས་ལ་མགོ་བོ་གཏད།། ཉོན་མོངས་ལུད་པ་ཕྱོགས་བཅུར་འཕེན།།",
  "ནད་དེ་ལ་ཕན་པའི་སྨན་པ་ཚོལ།། སྒོ་གསུམ་མོས་གུས་ཀྱི་ཕྱག་རྟེན་ཐོངས།། ",
  "བླ་མའི་སྨན་པ་བཟང་དྲུག་ལ།། སྐུ་གསུམ་གྱི་ངོ་སྤྲོད་སྨན་སྦྱོར་བཟང་།། དུག་ལྔའི་ནད་ལས་གྲོལ་བར་ངེས།། གཏང་རག་ཏུ་སྒྲུབ་པའི་མཆོད་པ་ཕུལ།། ",
  "ཞེས་གསུངས་པས། ཁོ་མཆོག་ཏུ་དད་པར་གྱུར་ནས། རྗེ་བཙུན་གྱི་བཀའ་བཞིན་བསྒྲུབས་པས། ཕྱིས་ཁྱིམ་པའི་ཚུལ་ཅན་གྱི་རྣལ་འབྱོར་པ་བཟང་པོ་ཞིག་བྱུང་ངོ།། ",
  "དེའི་ཚེ་དགེ་བཤེས་གཡག་རུ་ཐང་པ་ཆོས་འཆད་ཀྱིན་འདུག་པ་ལ། རྗེ་བཙུན་ཀུ་སུ་ལུའི་ཚུལ་དུ་བཞུགས་པ་ལས། ཁོང་གི་གྲྭ་པ་རྣམས་མཚན་མོ་ཆོས་བརྗོད་བཤར་སྦྱང་མང་པོ་བྱེད། ",
  "སྲོད་ལ་ཏིང་ངེ་འཛིན་སྒོམ་པའི་ཚུལ་དུ་ཙོག་མོར་བཞུགས། ",
  "ཐོ་རེངས་ཀྱང་ཆོས་བརྗོད་དང་བཤར་སྦྱང་མཛད་ཅིང་འདུག། ",
  "ཚ་བའི་དུས་སུ་རྗེ་བཙུན་གྱིས་ཁམ་ཟན་སློང་དུ་བྱོན་པས། གྲྭ་པ་རྣམས་ན་རེ། རྣལ་འབྱོར་པ་འི་གཟུགས་བྱས་ནས་ཆོས་སྤྱོད་དང་སློབ་གཉེར་རེ་ཡང་མི་ནུས། ཏིང་ངེ་འཛིན་རེ་ཡང་སྒོམ་མི་ནུས། སྔགས་རེ་ཡང་འདྲེན་མི་ནུས་པར་དགེ་འདུན་གྱི་དཀོར་ལ་སྐྲུ་རུ་འོང་བ་འདི་ཀུན་སྙིང་རྗེ་ཟེར་འབར་དུ་བྱུང་བ་ལ། རྗེ་བཙུན་གྱིས་ཀྱང་ངས་ཀྱང་ལྷ་སྒོམ་སྔགས་བཟླས། སློབ་གཉེར་དང་ཆོས་སྤྱོད་བྱས། ཏིང་ངེ་འཛིན་བསྒོམས་པ་རྣམས་ཅིག་ཅར་དུ་གྲུབ་པས་བློ་བདེ་བ་ཞིག་ཡིན་གསུངས་ནས་མགུར་འདི་གསུངས་སོ།། ",
  "རྟེན་ཀུན་ནས་གྲུབ་པའི་དཀོན་མཆོག་གསུམ།། དེ་མ་བཅོས་རིག་པའི་ངང་དུ་རྫོགས།། དེ་ལ་གསོལ་བ་འདེབས་ཀྱང་མ་དགོས་སོ།། ",
  "ངག་བཟླས་བརྗོད་དང་བྲལ་བའི་རྣལ་འབྱོར་བདེ།། དངོས་གྲུབ་རྣམ་གཉིས་སྟེར་བའི་ཡི་དམ་ལྷ།། ལྷ་བསྒྲུབ་མེད་འོད་གསལ་ངང་དུ་རྫོགས།།",
  "",
  "དེ་ལ་བསྐྱེད་རིམ་སྒོམ་ཡང་མ་དགོས་སོ།། ",
  "རང་ལུས་ལྷ་སྐུར་ཤར་བའི་རྣལ་འབྱོར་བདེ།། རྐྱེན་ངན་བར་ཆོད་སེལ་བའི་མཁའ་འགྲོའི་ཚོགས།། རང་བཞིན་གཉུག་མའི་ངང་དུ་རྫོགས།། དེ་ལ་གཏོར་མ་གཏོང་ཡང་མ་དགོས་སོ།། ",
  "ཚོགས་དྲུག་ལྷུག་པ་ར་འཇོག་པའི་རྣལ་འབྱོར་བདེ།། རྣམ་རྟོག་བགེགས་ཀྱི་འགོང་པོ་འདི།། འདྲེར་སྣང་ཆོས་ཉིད་ཀྱི་ངང་དུ་རྫོགས།། དེ་ལ་ཛ་བརྡུངས་བྱ་ཡང་མ་དགོས་སོ།། ",
  "རྣམ་རྟོག་ཆོས་སྐུར་ཤར་བའི་རྣལ་འབྱོར་བདེ།། ཐ་སྙད་ཚིག་གི་ལུང་རིགས་ཀུན།། ཉམས་མྱོང་འོད་གསལ་གྱི་ངང་དུ་རྫོགས།། དེ་ལ་སློབ་གཉེར་བྱ་ཡང་མ་དགོས་སོ།། སྣང་བ་དཔེ་ཆར་ཤར་བའི་རྣལ་འབྱོར་བདེའོ།། ",
  "ཞེས་གསུངས་པས། དགེ་བཤེས་གཡག་རུ་ཐང་པ་ན་རེ། རྣལ་འབྱོར་པ་ཁྱེད་རང་གི་ཐུགས་དམ་དག་ངོ་མཚར་ཆེ་སྟེ། སངས་རྒྱས་ཀྱི་བསྟན་པའི་དམིགས་རྐྱེན་དུ་ཐོག་མར་སློབ་གཉེར་རེ་ཡང་བྱས། ན་བཟའ་སེར་མོ་རེ་བཞེས་ནས་སྤྱོད་པ་རྣམས་ཀྱང་ལེགས་སུ་བཅུག་ན་དགའ་བ་འདུག་ཟེར་བ་ལ། ",
  "རྗེ་བཙུན་གྱི་ཞལ་ནས། དེ་དག་ཁྱེད་རང་གི་ཆོས་ལུགས་ཡིན་པས་ཁྱེད་རང་རྣམས་གྱིས། ང་མི་ལ་རས་པའི་ཆོས་ལུགས་ལ། རང་ལ་རང་གིས་མ་ཁྲེལ་བ་ཞིག་གིས་ཆོག་པ་ཡིན། ངས་བལྟས་ཚེ་ཁྱེད་ཀྱི་ཆོས་ལུགས་དེ་འདི་འདྲ་ཞིག་འོང་གི་འདུག། ཨེ་བདེན་ལྟོས་ཤིག་གསུངས་ནས་མགུར་འདི་གསུངས་སོ།། ",
  "ལྷ་དཀོན་མཆོག་གསུམ་ལ་སྐྱབས་སུ་མཆི།།",
  "བླ་མས་ཐུགས་རྗེས་གཟུང་དུ་གསོལ།། ",
  "ཁྱོད་དགེ་བའི་བཤེས་གཉེན་ཆོས་བརྒྱད་མཁན།། ནང་རང་རྒྱུད་སེམས་ཉིད་མ་ཐུལ་བའི།། ཕྱི་སེམས་ཅན་དམུ་རྒོད་ག་ལ་ཐུལ།། ",
  "གདུགས་དཀར་རྨ་བྱའི་ལྡིང་ཁང་རྣམས།། མི་རྟག་བར་སྣང་གི་གློག་དང་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "གྲོང་ལྟག་དགོན་པའི་ཇ་ཐབ་དེ།། མགོ་གཡོགས་ཕུང་གཞིའི་གཡབ་མོ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "མགོ་ནག་མི་ཡི་འདུ་འཛི་དེ།། སྡང་བ་དགྲ་བོའི་སྐོར་རྒྱུགས་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "རྟ་ནོར་ལུག་གསུམ་འཚོ་སྐྱོང་དེ།། རྩྭ་ཐོག་ཟིལ་པའི་རླུང་དམར་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "སྒྱུ་ལུས་ཉོན་མོངས་ཕུང་པོ་འདི།། མི་རོ་གསེར་ཆུས་བྱུགས་པ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "མ་ཇོ་སྒོམ་མའི་ཚོགས་དཔོན་འདི།། ཡ་རབས་ཟད་པའི་མ་རབས་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "ཁ་ཟ་འདོད་ཚོགས་ཀྱི་འཁོར་ལོ་དེ།། ཁྲལ་འུ་ལག་སྡུད་པའི་ཧོར་འདྲ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "མོ་བོན་རྩིས་གསུམ་གྲོང་ཆོག་འདི།། ཧབ་རྫིས་ཐེབས་པའི་ཁྲམ་པ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "ཉ་མ་མགོ་སྐོར་གླུ་ཆུང་འདི།། འདོད་ངན་བྱི་ལའི་གསུང་ངག་འདྲ།།",
  "དེ་ཨེ་འདྲ་དགེ་བའི་བཤེས་རང་སོམས།། ",
  "ཕ་ཡུལ་ཞིང་ཁང་བདག་པོ་དེ།། བྱིས་པ་འཇའ་ལ་ལྟ་བ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "ཁྲམ་པ་འདུས་པའི་བུ་སློབ་དེ།། དཔོན་པོ་མང་པོའི་གཡོག་པོ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "དོན་འཛིན་པ་མེད་པའི་ཆོས་བཤད་དེ།། རྫུན་མས་མགོ་བསྐོར་བྱེད་པ་འདྲ།། དེ་ཨེ་འདྲ་དགེ་བའི་བཤེས་རང་སོམས།། ",
  "ལར་སོ་ནམ་རང་དོན་མ་གྲུབ་པའི།། གཞན་དོན་བསྒྲུབ་པ་དཀའ་མོ་ཡིན།། ཞེས་གསུངས་པས། ",
  "དགེ་བཤེས་གཡག་རུ་ཐང་པ་རྗེ་བཙུན་ལ་མོས་པ་དཔག་ཏུ་མེད་པ་སྐྱེས་སྟན་ལས་ལངས་ཏེ། རྗེ་བཙུན་ལ་ཕྱག་བཙལ། མཆི་མ་བཏང་། ཁྱེད་མད་གསུང་ཞིང་ཆོས་འབྲེལ་ཞུས་པ་ལས། ཁོང་གི་གྲྭ་པ་འི་ནང་ནས་སེ་བན་སྟོན་ཆུང་བྱ་བ་ཞིག་རྗེ་བཙུན་གྱི་ཕྱི་བཞིན་འབྲངས་པ་ལས། དབང་དང་གདམས་པ་གནང་སྟེ་བསྒོམས་པས་ཉམས་རྟོགས་མཐར་ཕྱིན་ཏེ། ཐུགས་ཀྱི་སྲས་མདོ་བཀྲའི་སེ་བན་རས་པ་ཞེས་བྱ་བ་དེ་བྱུང་ངོ།། ",
  "གཙང་གཡས་རུ་བྱང་གི་སྒར་ཁ་ཆེའི་མགྲོན་ཁང་དུ་སེ་བན་རས་པ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལ་སྟོད་རྒྱལ་གྱི་ཤྲཱི་ལ་ཐུགས་དམ་ལ་བཞུགས་པའི་དུས་ནམ་ཞིག་གི་ཚེ། ",
  "ཇག་པ་དཔོན་གཡོག་འགའ་བྱུང་བ་དེ་རྣམས་རྗེ་བཙུན་ལ་ཕྱག་རྫས་དང་། མཐུན་རྐྱེན་ཅི་ཡང་མེད་པ་ལ། དམ་པའི་ཆོས་མཛད་ཚུལ་མཐོང་ནས་དད་པ་སྐྱེས་།",
  "བླ་མ་ལགས། གནས་ཆུ་ངན་ལ་མཐུན་རྐྱེན་དཀོན་པ་འདི་འདྲར་བཞུགས་ནས་ཅི་མཛད། ངེད་ཀྱི་ཡུལ་དུ་ཕེབས་པར་ཞུ་ཞབས་ཏོག་འབུལ་ཟེར་བ་ལ། རྗེ་བཙུན་གྱིས་གནས་འདི་མཐུན་རྐྱེན་དཀོན་ཞིང་ཆུ་ངན་རུང་དེ་ཀས་ང་ལ་དགོས་པའི་བསམ་གཏན་འཕེལ་བ་ཡིན་པས། ཁྱེད་ཀྱི་ཡུལ་དུ་མཐུན་རྐྱེན་འཛོམ་རུང་ང་མི་འགྲོ། དེ་བས་ཁྱེད་རང་རྣམས་ཀྱང་སྐལ་བ་དང་ལས་འཕྲོ་ཡོད་ན། རྒྱལ་གྱི་ཤྲཱི་ལ་བསྒོམ་དུ་ཤོག་གསུངས་ནས་མགུར་འདི་གསུངས་སོ།། ",
  "གནས་ངོ་མཚར་ཅན་རྒྱལ་གྱི་ཤྲཱི་འདི།། ས་སྐོར་ཐག་རིང་སྟེ་ལམ་བགྲོད་ཐག་ཉེ་བའི་གནས།། སྐལ་ལྡན་དད་པ་ཅན་ཡོད་ན་རྒྱལ་གྱི་ཤྲཱི་ལ་བྱོན།། ཚེ་འདི་བློས་བཏང་ཡོད་ན་རྒྱལ་གྱི་ཤྲཱི་ལ་བྱོན།། གནས་ངོ་མཚར་ཅན་རྒྱལ་གྱི་ཤྲཱི་འདི།། གནས་ཆུ་ཐག་རིང་ཡང་ཉམས་རྟོགས་སྒྲུབ་ཐག་ཉེ།། སྐལ་ལྡན་ལས་འཕྲོ་ཅན་ཡོད་ན་ལ་སྟོད་རྒྱལ་གྱི་ཤྲཱི་ལ་བྱོན།། ཚེ་འདི་བློས་བཏང་ཡོད་ན་རྒྱལ་གྱི་ཤྲཱི་ལ་བྱོན།། གནས་ངོ་མཚར་ཅན་རྒྱལ་གྱི་ཤྲཱི་འདི།། ཆུ་མེ་ཤིང་དཀོན་ཡང་མཁའ་འགྲོ་འདུ་འཚོགས་མང་།། སྐལ་ལྡན་ལས་འཕྲོ་ཅན་ཡོད་ན་རྒྱལ་གྱི་ཤྲཱི་ལ་བྱོན།། ཚེ་འདི་བློས་བཏང་ཡོད་ན་རྒྱལ་གྱི་ཤྲཱི་ལ་བྱོན།། གནས་ངོ་མཚར་ཅན་རྒྱལ་གྱི་ཤྲཱི་ལ།། ཡི་དམ་བྱིན་རླབས་ཅན་བདེ་མཆོག་འཁོར་ལོ་བཞུགས།། དེ་དངོས་གྲུབ་སྟེར་བའི་ཡི་དམ་ལྷ་ཡིན།། སྐལ་ལྡན་ལས་འཕྲོ་ཅན་ཡོད་ན་རྒྱལ་གྱི་ཤྲཱི་ལ་བྱོན།། ཚེ་འདི་བློས་བཏང་ཡོད་ན་རྒྱལ་གྱི་ཤྲཱི་ལ་བྱོན།། གནས་ངོ་མཚར་ཅན་རྒྱལ་གྱི་ཤྲཱི་ན།། ཆོས་སྐྱོང་ངོ་མཚར་ཅན་མ་མགོན་ལྕམ་དྲལ་བཞུགས།། དེ་བར་ཆོད་སེལ་བའི་ཆོས་སྐྱོང་ཡིན།། སྐལ་ལྡན་དད་པ་ཅན་ཡོད་ན་རྒྱལ་གྱི་ཤྲཱི་ལ་བྱོན།། ཚེ་འདི་བློས་བཏང་ཡོད་ན་རྒྱལ་གྱི་ཤྲཱི་ལ་བྱོན།།",
  "ཞེས་གསུངས་པས། ",
  "ཇག་དཔོན་དེ་ཤིན་ཏུ་དད་པར་གྱུར་ནས། ཕྱག་བཙལ་ཞབས་སྤྱི་བོར་བླངས་ནས། ཕྱིས་མྱུར་དུ་མཇལ་དུ་འོང་ཟེར་སོང་བ་ལ། ཁོས་ཕྱིས་གཡུ་རྡོག་ཆེན་པོ་གཅིག་ཕུལ་བ་དྲག་གམ་སྙམ་ཐེ་ཚོམ་ལོག་གེ་བ་ལ་ཁྱེར། གཞན་འབུལ་བ་མཚོན་པ་ཞིག་ཁྱེར་ནས་མཇལ་དུ་ཕྱིན་ཏེ། འབུལ་བ་ཆུང་བ་དེ་སྔོན་ལ་ཕུལ་བས། རྗེ་བཙུན་ཞལ་འཛུམ་མཛད་ནས། ང་ལ་བསྔོས་པའི་གཡུ་དེ་ཕུལ། ཐེ་ཚོམ་མི་དགོས། ང་ལ་གཡུའི་དགོས་པ་མེད་དེ། ཁྱོད་རང་ཚོགས་རྫོགས་པ་ཡིན་གསུངས་པས། ཁོ་མངོན་མཁྱེན་ཐོགས་རྡུགས་མེད་པ་མངའ་བ་འདུག་སྙམ་གཡུ་ཕུལ་བས་རེ་ཞིག་བཞེས་ཏེ། ཡང་ཁོ་རང་ལ་ཁྱོད་རང་གི་སྒྲུབ་རྒྱགས་གྱིས་ཤིག་གསུངས་ནས་གཡུ་ཁོ་རང་ལ་གནང་བས། ནོར་ལ་ཞེན་པ་མི་འདུག་སྙམ་མི་ཕྱེད་པའི་དད་པ་ཐོབ་སྟེ། ཕྱག་ཕྱིར་འབྲངས་པ་ལ་དབང་དང་གདམས་པ་གནང་ནས་བསྒོམས་པས། ཉམས་རྟོགས་མཐར་ཕྱིན་པ་འབྲི་སྒོམ་གླིང་ཁ་བ་ཞེས་བྱ་བའི་ཐུགས་སྲས་དེ་བྱུང་བ་ཡིན་ནོ།། ",
  "རྒྱལ་གྱི་ཤྲཱིར་འབྲི་སྒོམ་རས་པ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྣལ་འབྱོར་དབང་ཕྱུག་རྗེ་བཙུན་མི་ལ་རས་པ་དེ་ཉིད། དབྱར་ཤྲཱི་རིའི་ལྷོ་ཕྱོགས་སུ་བསྒོམས་ནས་སྟོན་བཙས་མ་རན་ཙ་ན། ཕྱིས་རོ་སྙོམས་ཟས་ཀྱི་ལྡོམ་བུ་ལ་བྱོན་ནས། ལྐོག་ཐང་སྟོད་དུ་གཟིམས་པའི་མནལ་ལམ་དུ། བུད་མེད་སྔོ་བསངས་མ་སྨིན་མ་དང་སྨ་ར་སེར་ཁྱུག་གེ་བ་ཡོད་པ་ཞིག་གིས་ཁྱེའུ་ཆུང་གཞོན་ནུ་ལོ་ཉི་ཤུ་ཙམ་ལོན་པ་ཞིག་ཁྲིད་ནས། མི་ལ་རས་པ་ཁྱོད་ལ་སྙིང་ཚལ་པ་བརྒྱད་ཡོད་པ་ལས་གཅིག་འདིའི་དབང་བ་ཡིན་པས་འདི་ལ་བྱིན་ཅིག་ཟེར་ནས་མི་སྣང་བར་སོང་བ་རྨིས་སྐད། ",
  "དེར་རྗེ་བཙུན་མནལ་སད་པ་དང་ཐུགས་དགོངས་བཏང་བས། ཡོངས་བུད་མེད་དེ་མཁའ་འགྲོ་མ་ཡིན་པར་འདུག། ང་ལ་ལས་ཅན་གྱི་སློབ་མ་གང་ཟག་མཐར་ཐོན་པ་སྙིང་དང་འདྲ་བ་བརྒྱད་འོང་བ་།",
  "དེ་རིང་གི་ཉི་མ་ལ་ལས་སད་པའི་གང་ཟག་གཅིག་དང་ཕྲད་དེ་འོང་བས། དེ་ལ་ངེས་པར་ཕན་གདགས་དགོས་དགོངས་ནས། ལམ་བོང་ཤོད་ངོས་ན་ཡར་ལ་བྱོན་ཏེ། ཆུ་མིག་དངུལ་འབུམ་ཀྱི་ཐད་ཀར་ཅུང་ཞིག་གཟིམས་ནས་བཞུགས་པ་ལས། ཁྱེའུ་ཆུང་གཞོན་ནུ་རྟ་འོལ་བ་ཞོན་པ་ཞིག་བྱུང་ནས། རྣལ་འབྱོར་པ་ཁྱོད་དེར་ཉལ་ནས་ཅི་བྱེད་ཟེར་སྐད། ",
  "དེར་རྗེ་བཙུན་གྱིས་ཡོན་བདག་ཁྱེད་གང་དུ་འགྲོ་གསུངས་པས། ཁོ་ན་རེ་ཆུ་ཕ་གར་ཐོན་ནས་དིང་རི་ཁོག་སྣར་འགྲོ་ཟེར། ",
  "འོ་ན་རྣལ་འབྱོར་པ་རྒད་པོ་ཆུ་ལ་མ་ཐར་བ་ཡིན་པས། ཡོན་བདག་གི་རྟ་རྒྱབ་ཏུ་བསྐྱོན་དགོས་གསུངས་པས། ཁོ་ན་རེ་ང་ཤར་ཕྱོགས་སུ་ལྟད་མོ་ལ་སྙེགས་པ་ས་རིངས་པར་ཡོད། ཁྱོད་བསྐྱོན་ན་ངའི་རྟ་སྣད་འགྲོ་ཟེར་ནས་རྗེ་བཙུན་ལ་སྡེབ་ཏུ་ཡང་མ་འདོད་པར་སྔོན་ལ་སོང་སྐད། ",
  "དེར་རྗེ་བཙུན་གྱིས་མོས་གུས་བླ་མའི་རྣལ་འབྱོར་གྱི་ངང་ལ་རླུང་བཟུང་ནས་བྱོན་པས། ཆུ་ལ་མ་བྱིང་བར་ཆུའི་ཁ་ནས་ཕར་ལ་ཡམ་མེ་གཤེགས་སྐད། ཡང་ཕྱི་མིག་གཅིག་གཟིགས་པས་ཁོ་ད་ཅི་སྔོན་ལ་སོང་བ་དེ་གཟོད་ཆུའི་དཀྱིལ་ན་རྦ་སྐྱ་ཐལ་ཐལ་འོང་ཞིང་གདའ་སྐད། ",
  "ཁོས་བལྟས་པ་ས་ཀྱང་རྗེ་བཙུན་ཆུ་ལ་མི་བྱིང་བར་སྔོན་ལ་གཤེགས་པ་མཐོང་བ་ལ། ད་དུང་ཡིད་མ་ཆེས་ནས་ང་མིག་འཁྲུལ་བ་ཡིན་ནམ། ཁོང་སྙིང་ནས་ཆུ་ལ་མི་བྱིང་བ་ཡིན་སྙམ་ནས་ཆུ་ཕ་གར་ཕྱིན་པ་དང་། བླ་མ་དེར་བཞུགས་དང་བྱས་ནས་དྲུང་དུ་ཕྱིན་ཏེ་ཞབས་ལ་བལྟས་པ་ས་ཞབས་མཐིལ་ལ་ཆུ་རེག་པ་ཙམ་ལས་མི་གདའ་སྐད། ",
  "དེར་ཁོ་དད་པ་དུང་བ་ཞིག་སྐྱེས་ཏེ། བླ་མ་གྲུབ་ཐོབ་ཏུ་འདུག་པ་ལ་ངས་ངོ་མ་ཤེས་པར་ད་ཅི་རྟ་ལ་མ་བསྐྱོན་པ་བཟོད་པར་བཞེས་འཚལ་ཟེར་ནས་གཟོད་རྟ་ལས་བབས་ཏེ་རྗེ་བཙུན་ལ་ཕྱག་མང་པོ་བཙལ་ཞབས་སྤྱི་བོར་བླངས། མོས་གུས་དྲག་པོ་སྐྱེས་ནས་བླ་མ་ལ་ཞུས་པ། བླ་མ་ཁྱེད་ཡུལ་ཕྱོགས་ནི་གང་ལགས། སློབ་གཉེར་ནི་གང་དུ་།",
  "བླ་མ་ནི་ཇི་སྐད་བྱ་བ་ལགས། དགོན་པ་ནི་གང་ན་བདོག། ཐུགས་ཉམས་སུ་ཇི་ལྟ་བུ་བཞེས། ད་ནང་ནི་གང་ནས་བྱོན། དོ་ནུབ་ནི་གང་དུ་གཤེགས་ཟེར་ནས། རྒྱུ་མཚན་ལོ་རྒྱུས་ཞིབ་ཏུ་འདྲིར་བྱུང་བ་ལ། རྗེ་བཙུན་གྱིས་ཁོའི་ཞུས་ལན་མགུར་དུ་གསུངས་པ། ",
  "འོ་ན་ཁྱེའུ་ཆུང་བཞིན་ལེགས་པོ།། ཁྱོད་རྟོགས་འདོད་ཅན་དེ་ཚུར་ཉོན་དང་།། མི་ང་ངོ་ཁྱོད་ཀྱིས་ཤེས་མ་ཤེས།། མི་ང་ངོ་ཁྱོད་ཀྱིས་མ་ཤེས་ན།། མི་ང་རང་མི་ལ་རས་པ་ཡིན།། ལྟེ་བ་གུང་ཐང་སྨད་དུ་བཅད།། སློབ་གཉེར་དབུས་གཙང་མཐིལ་དུ་བགྱིས།། ཕ་དགྱེས་སྟོན་རྔོག་མིས་དབུ་མཛད་ནས།། རོང་སྟོན་ལྷ་དགའ་ཡན་ཆད་དུ།། ལར་དྲིན་ཅན་གྱི་བླ་མ་བཅུ་ཙམ་བཞུགས།། ཆོས་ནི་རྒྱུད་སྡེ་སྔ་འགྱུར་ཞུས།། ཁོང་ལྟ་དགོངས་ཀྱི་ཆོས་ལ་མཁྱེན་པ་མཐོ།། ཁྱད་པར་ལྷ་རྗེ་གནུབས་ཆུང་ལ།། དྲག་སྔགས་གཟའ་གདོང་དམར་ནག་ཞུས།། ཁོང་སྒྲུབ་འཕྲིན་གྱི་ཕྱག་བཞེས་མཁས་ན་ཡང་།། མི་ཁོ་བོའི་སྒྲོ་འདོགས་ཅུང་མ་ཆོད།། རྗེ་ནཱ་རོ་དང་མཻ་ཏྲིས་བྱིན་བརླབས་པ།། སེམས་ཆོས་ཉིད་མ་དང་ངོ་སྤྲོད་ཅིང་།། ལུས་རྟེན་འབྲེལ་གནད་དུ་བསྣུན་པ་ཞིག། ལྷོ་ཆུས་ཁྱེར་གྱི་གནས་ན་བཞུགས་སོ་སྐད།། ཕ་ལོ་ཙྪའི་སྙན་པ་རྒྱང་ནས་ཁུམས།། མཚན་ཐོས་པ་ཙམ་གྱིས་བ་སྤུ་གཡོས།། ལམ་དཀའ་བ་སྤྱད་དེ་སྤྱན་སྔར་ཕྱིན།། ཞལ་མཐོང་བའི་མོད་ལ་སྣང་བ་འགྱུར།།",
  "ཁོང་ཚེ་རབས་ཀྱི་བླ་མ་ཡིན་པར་ངེས།། རྗེ་འགྲན་གྱི་དོ་མེད་ལྷོ་བྲག་པ།། བཀའ་དྲིན་ཅན་གྱི་རྗེ་བཙུན་ལ།། ནོར་ཟང་ཟིང་གི་འབུལ་བ་བདག་ལ་མེད།། ལུས་ངག་གི་ཞབས་ཏོག་རྡུལ་དུ་བརླགས།། རྒྱུད་ཟབ་མོ་དགྱེས་པ་རྡོ་རྗེ་ཐོས།། ཁྱད་པར་ནཱ་རོའི་ཐབས་ལམ་ཞུས།། བྱིན་རླབས་ཅན་གྱི་བདེ་མཆོག་ལ།། སྨིན་ལམ་དབང་བཞི་རྫོགས་པར་ཐོབ།། ཆོས་ཕྱག་རྒྱ་ཆེ་ལ་ངོ་སྤྲོད་བགྱིས།། དོན་གཉུག་མ་སེམས་ཀྱི་ངོ་བོ་མཐོང་།། གཞི་ཆོས་ཉིད་སྤྲོས་དང་བྲལ་བར་རྟོགས།། སྤྱིར་སྙན་རྒྱུད་ཀྱི་ཆུ་བོ་རྣམ་བཞི་ལ།། གདམས་ངག་ཆེ་དགུ་སྤུས་བཏུས་ནས།། གནད་ཟབ་དགུ་བཅུད་ཀྱི་ཡང་སྙིང་ཕྱུང་།། སྒོམ་ནི་རྩ་རླུང་ཐིག་ལེ་བསྒོམས།། དོན་རླུང་སེམས་གཉིས་ལ་རང་དབང་ཐོབ།། ང་དེ་ཕྱིར་ནམ་མཁའི་རྣལ་འབྱོར་པ།། ནང་འདུ་བ་རྣམ་བཞི་ཡོངས་སུ་འདྲེས།། ཕྱི་འབྱུང་བ་ཆུ་ལ་ཉམ་ང་མེད།། མི་ཁྱོད་ལ་ཉམས་སད་བྱས་པ་ཙམ།། དགོན་པ་རྒྱལ་གྱི་ཤྲཱི་ཡིན།། གདུགས་ད་ནང་ལྐོག་ཐང་སྟོད་ནས་ཡོང་།། དགུང་དོ་ནུབ་གར་འགྲོ་ངེས་པ་མེད།། ང་རྣལ་འབྱོར་གྱི་བྱུང་ཚུལ་དེ་ལྟར་གདའ།། བུ་ཁྱེའུ་ཆུང་སྐྱིད་དོ་ཅི་བདེར་གཤེགས།། ཞེས་རྗེ་བཙུན་གྱིས་དེ་སྐད་གསུངས་པས། ",
  "ཁོ་དད་པ་ལྷག་པར་སྐྱེས་མཆི་མ་ལྷུག་པ་ར་ཤོར་ཏེ། རྟ་འོལ་བའི་མཐུར་མདའ་རྗེ་བཙུན་གྱི་ཕྱག་ཏུ་ཕུལ་ནས་ཞུ་དོན་གླུར་ཕུལ་བ། ཡོངས་སྔར་མ་མཐོང་བའི་གྲུབ་ཐོབ་གཅིག། མི་ལས་འདས་པའི་སྐྱེས་བུ་ཞིག། ཞལ་མཇལ་བར་དཀའ་བའི་སངས་རྒྱས་ཤིག། གསུང་ཐོས་པར་དཀའ་བའི་སྤྲུལ་སྐུ་ཞིག། མཚན་ཡང་དེའུ་ཐོས་དེའུ་མ་ཐོས།། ངོ་ཡང་དེའུ་ཤེས་དེའུ་མ་ཤེས།།",
  "ཕྱག་ཀྱང་དེའུ་བཙལ་དེའུ་མ་བཙལ།། སྙུན་ཡང་དེའུ་དྲིས་དེའུ་མ་དྲིས།། ལར་དྲི་བོ་འགྱོད་ཀྱང་རེ་འགྱོད་ན།། རྗེ་ཐུགས་ཀྱིས་ཁྲེལ་ཏེ་བཟོད་པར་བཞེས།། རྟ་འོལ་བ་རླུང་གི་གཤོག་པ་ཅན།། མགུལ་དོམ་གཡེར་ཁས་གཟེངས་བསྟོད་དེ།། ཆོ་རིས་ཅན་གྱི་གཡང་ཤུན་ལ།། དྲོ་ལ་འཇམ་པ་འི་རྩིད་སྟན་དང་།། བཙུན་པོ་བེ་དཀར་གྱི་སྒ་ཁྲ་བསྟད།། མདོ་མངས་ལྕགས་ཀྱིས་གློ་ནན་བགྱིས།། གོང་རྨེད་འབྲེང་དམར་ཕོ་ལོང་མདུད།། གྲོ་ཚེམས་འཕྲུལ་གྱི་སྲབ་མགོ་ལ།། སྟག་གཟར་འཛུམ་གྱི་སྨིན་ཁྱུག་ཅན།། འབུར་མེ་ལོང་སྐར་ཆེན་ཤར་བ་འདྲ།། སྲབ་སྐྱོགས་བློན་པོས་ཁ་བསྒྱུར་ཏེ།། སྦ་ལྕག་དཀར་པོའི་བཀའ་ནན་ཕབ།། ཁོང་རྩད་པོ་ཕ་ཤིང་བྱེད་པའི་ཚེ།། གྱེར་ལིང་གི་མགྱོགས་དར་བཙུགས་ཙ་ན།། དཀྱུས་དར་ཐོག་ཆོད་ཀྱི་རྟ་ཕོ་ལགས།། ངེད་འཇིག་རྟེན་པ་ཡི་ཆེ་རྟགས་ཡིན།། ཕ་རྗེ་བཙུན་གྱི་ཆིབས་སུ་འབུལ་ལགས་ཀྱིས།། བདག་དྲི་བོ་དམྱལ་བར་མི་གཏོང་འཚལ།། ཞེས་དེ་སྐད་ཞུས་ཏེ་རྟ་ཕུལ་བ་ལས། རྗེ་བཙུན་གྱིས་མ་བཞེས་ཏེ། ཁྱོད་ཀྱི་དེ་བས་ལྷག་པའི་རྟ་ང་རང་ལ་ཡོད་ཅེས་ཁོའི་ཞུས་ལན་མགུར་དུ་གསུངས་པ། ",
  "བུ་ཡོན་བདག་ལན་གཅིག་ཚུར་ཉོན་དང་།། ང་རྣམ་ཤེས་རླུང་གི་རྟ་ཕོ་ལ།། མཉམ་བཞག་ངར་གྱིས་གཟེངས་བསྟོད་དེ།། རྗེས་ཐོབ་སྒྱུ་མའི་གཡང་ཤུན་དང་།། རང་རིག་གསལ་བའི་སྒ་ཁྲ་བསྟད།། གཟེར་དམིགས་པ་གསུམ་གྱི་བློ་ཡིས་མནན།། སྒོ་གཉིས་མན་ངག་གི་གོང་རྨེད་བཅུག། སྲོག་རྩོལ་རླུང་གི་སྲབ་མགོ་ལ།། དུས་སྣ་རྩེ་གསུམ་གྱི་སྨིན་ཁྱུག་ཅན།། ནང་ཞི་བ་རྦ་རླབས་ཀྱི་འབུར་མགོ་བཏབ།།",
  "འཁྲུལ་འཁོར་ལུས་ཀྱི་ཁ་བསྒྱུར་ཏེ།། ཉམས་ཆུ་བོ་རྒྱུན་གྱི་ལྕག་གིས་བྲབས།། རྩ་དབུ་མའི་ཐང་ལ་དཀྱུས་ཐོག་ཆོད།། དེ་རྣལ་འབྱོར་ང་ཡི་འོག་རྟ་ལགས།། བྲོས་ན་འཁོར་བའི་འདམ་ལས་ཐར།། བསྙེགས་ན་བྱང་ཆུབ་ཀྱི་སྐམ་སར་སླེབ།། མི་ཁྱོད་ཀྱི་འོལ་བ་ང་མི་འདོད།། དེ་བས་ཁྱེའུ་ཆུང་རང་འགྲོ་ས་སྙོགས།། ཞེས་རྗེ་བཙུན་གྱིས་དེ་སྐད་གསུངས་པ་དང་། ཡང་ཁོའི་བསམ་པ་ལ་རྟ་མི་བཞེས་ན་ཡང་ཞབས་རྗེན་པར་གདའ་བས། ལྷམ་འདི་མཁོ་སྟེ་འོང་སྙམ་ནས། རྒྱ་ལྷམ་འབུར་མ་ཞིག་ཡོད་པ་དེ་ཕུད་ནས་ཞུ་དོན་གླུར་ཕུལ་བ། ",
  "རྗེ་གྲུབ་ཐོབ་ཀྱི་རྣལ་འབྱོར་རིན་པོ་ཆེ།། ཁྱེད་ཡུལ་ལ་ཞེན་པ་མ་མཆིས་པས།། རྒྱལ་ཁམས་ཕྱོགས་མེད་འགྲིམ་པ་ལ།། མཚོན་ཁ་ན་ཐོགས་པ་ཞེ་སྡང་ཁྱི།། གཅོང་རོང་ཚེར་མ་ཞབས་ལ་གཟན།། ཞབས་རྗེན་པར་གཤེགས་པ་འོ་བརྒྱལ་བས།། རྒྱ་ལྷམ་སྔོ་ཡི་ཉེ་བྲན་ཅན།། རིན་ཐང་ཅན་གྱི་ཟབ་སྐུད་ཀྱིས།། སྤྱན་སྔར་མཛེས་པའི་སྐུད་རིས་དང་།། ར་གན་འབུར་གྱིས་གཟེར་མགོ་བཏབ།། རྒྱུ་ཁ་ཤ་སྟོད་ཀྱི་གུང་ཐོན་དང་།། ཁོ་མ་འབྲོང་གི་སྨད་ཀོ་གཉིས།། བཟོ་བོ་མཁས་ཀྱིས་མཚམས་སྦྱར་ཏེ།། འཕྲུལ་སེན་ཐབས་ཅན་གྱི་ལྷམ་སྒྲོག་ལ།། སྐད་སེང་མགོ་དང་ཆུ་སྲིན་འཕར་མ་བསྣོལ།། འདི་ཁྱེའུ་ཆུང་ང་ཡི་ཕོ་ཆས་ཡིན།། རྗེ་བཙུན་གྱི་ཞབས་ལ་འདི་གསོལ་ལ།། མི་བདག་ལ་ཐུགས་རྗེས་གཟུང་དུ་གསོལ།། ཞེས་ཞུ་དོན་དེ་ལྟར་ཕུལ་བ་ལས། རྗེ་བཙུན་གྱིས་མ་བཞེས་ཏེ། ཁྱོད་ཀྱི་དེ་བས་ལྷག་པའི་ལྷམ་ང་རང་ལ་འདི་ལྟ་བུ་ཡོད་ཅེས་ཁོའི་ཞུ་ལན་མགུར་དུ་གསུངས་པ། ",
  "བུ་ཁྱེའུ་ཆུང་ཉོན་དང་དད་པ་ཅན།། སྤྱིར་ཁམས་གསུམ་འཁོར་བའི་ཕ་ཡུལ་འདིར།། གཏི་མུག་གི་མུན་པ་སྨག་རུམ་འཐིབས།། འདོད་ཆགས་ཀྱི་ནེའུ་ཐང་འདམ་རྫབ་ཆེ།།",
  "ཕྲག་དོག་གི་གྲམ་ཐང་ཚེར་མ་རྩུབ།། ཞེ་སྡང་གི་ཁྱི་རྒོད་ཟུག་ཅིང་ཟ།། ང་རྒྱལ་གྱི་བྲག་རི་མཐོ་ལ་གཟར།། ང་ཆུ་བོ་བཞི་ལས་ཕྱིར་བརྒལ་ནས།། བདེ་ཆེན་གྱི་ཐང་ལ་འབྲོས་ཀྱང་འཚལ།། རྒྱུ་མི་རྟག་སྒྱུ་མའི་ཁ་ཤ་དང་།། འཁོར་བ་བློ་ལོག་གི་ཀོ་མཐིལ་གཉིས།། ལས་རྒྱུ་འབྲས་ཡིད་ཆེས་ཀྱིས་མཚམས་སྦྱར་ནས།། ཡུལ་འདོད་ཡོན་སྣ་ཚོགས་ཀྱི་སྔོ་བྲན་ལ།། རང་སྣང་ཞེན་མེད་ཀྱི་ཟབ་སྐུད་དང་།། སྒྲུབ་པ་ཉམས་ལེན་གྱི་རག་འབུར་གདབ།། གནད་བཅིངས་པ་གསུམ་གྱིས་ཆབ་མས་མནན།། དེ་རྣལ་འབྱོར་ང་ཡི་རྒྱ་ལྷམ་ཡིན།། མི་ཁྱོད་ཀྱི་འབུར་མ་ང་མི་འདོད།། ཡོན་བདག་རང་འགྲོ་སའི་ཁྱིམ་དུ་བཞུད།། ཅེས་གསུངས་ནས་མ་བཞེས་ཏེ། ",
  "ཡང་ཁྱེའུ་ཆུང་གིས་ཞུས་པ། རྗེ་བཙུན་ལགས། ལྷམ་མི་བཞེས་ན་ཡང་ན་བཟའ་རས་རྐྱང་པ་ཞིག་ལས་མི་གདའ་བས་བསེར་དུ་མཆི་བས། མལ་གོས་ཀྱི་ཀེའུ་རྩེ་དམར་ལྗང་འདི་ཅིས་ཀྱང་བཞེས་པར་ཞུ་ཞེས་ཞུ་དོན་གླུར་ཕུལ་བ། རྗེ་གྲུབ་ཐོབ་ཀྱི་བླ་མ་རིན་པོ་ཆེ།། ཁྱེད་གནས་ལ་བདག་འཛིན་མ་མཆིས་པས།། གཟའ་གཏད་མེད་པ་ར་འཁྱམས་པ་དེ།། རེས་འགའ་རི་བོའི་རྩེ་ལ་གཤེགས།། རེས་འགའ་གྲོང་ཁྱེར་སྲང་དུ་གཟིམས།། རས་རྐྱང་ཞིག་ན་བཟའ་མེད་དང་འདྲ།། སྐུ་གཅེར་བུར་བཞུགས་པ་བསེར་ཏེ་མཆི།། བདག་ཁྱེའུ་ཆུང་ལུས་ལ་གྱོན་པ་འདི།། རྒྱུ་སྤྲིན་ཆུ་མེནྟྲི་དམར་ལྗང་ལ།། བཟོ་བོ་མཁས་ཀྱིས་དྲས་སུ་བསྡེབས།། ནང་སྤྲིན་དཀར་ཏེའུ་སྣའི་ཁོང་ཚང་ཅན།། ཐོང་ཁ་ཟ་འོག་གཟོང་དྲས་མ།། གོང་སྐོར་གཡི་ཡི་འཕར་ནོན་ཅན།། སྨད་ཆུ་སྲམ་གྱི་ཆ་ག་གདབ།།",
  "གུ་ལིང་དར་གྱི་དཔུང་ཁེབས་ཅན།། འདི་གྱོན་ན་ཡང་ལ་དཔའ་བརྗིད་ཆེ།། སྐྱི་སེར་རླུང་ལ་ཉམ་ང་མེད།། སྤྱིར་ཞང་བློན་དྲ་མའི་ན་བཟའ་ལགས།། ཕ་རྗེ་བཙུན་སྐུ་ལ་འདི་གསོལ་ལ།། མི་བདག་ལ་བཀའ་དྲིན་སྐྱབས་པ་ར་ཞུ།། ",
  "ཞེས་གསོལ་བ་བཏབ་པས། རྗེ་བཙུན་གྱིས་མ་བཞེས་ཏེ། ཁྱོད་ཀྱི་དེ་བས་ལྷག་པའི་ཀེའུ་རྩེ་ང་རང་ལ་ཡོད་ཅེས་ཁོའི་ཞུས་ལན་མགུར་དུ་གསུངས་པ། ",
  "བུ་ཁྱེའུ་ཆུང་ཉོན་དང་ལྕེ་བདེ་འོ།། སྤྱིར་རིགས་དྲུག་འཁོར་བའི་གྲོང་ཁྱེར་དུ།། ལས་ངན་གྱི་རླུང་གིས་དེད་དེད་ནས།། ང་རང་དབང་མེད་པ་འི་རྣམ་ཤེས་འཁོར།། ",
  "སྐྱེ་ཤི་བར་དོའི་ཐང་ལ་འཁྱམས།། རྨི་ལམ་བར་དོའི་རི་རྩེར་ཕྱིན།། སྲིད་པ་བར་དོའི་སྲང་སྒོར་ཉལ།། ང་གཉུག་མའི་གཏན་ཡུལ་བསྙེག་ཀྱང་འཚལ།། ",
  "རྒྱུ་རྣམ་དག་དཀར་པོའི་སྲིན་ཆུ་ལ།། དམ་ཚིག་སྡོམ་པའི་དར་གྱིས་གཡོགས།། དྲན་པ་ཤེས་བཞིན་གྱི་བཟོ་བོས་དྲུབས།། དབྱིབས་རྣལ་འབྱོར་གསུམ་གྱི་ཐོང་ཁ་ལ།། གནད་བསྲེ་བ་གསུམ་གྱི་འཕར་ནོན་བཏང་།། ",
  "འདའ་ཁ་འོད་གསལ་གྱི་དཔུང་ཁེབས་ལ།། དག་པ་སྒྱུ་ལུས་ཀྱི་མཚམས་སྦྱར་ནས།། བར་དོ་ངོ་སྤྲོད་ཀྱི་ཆ་ག་བཏབ།། དེ་རྣལ་འབྱོར་ང་ཡི་ཀེའུ་རྩེ་ཡིན།། ",
  "མི་ཁྱོད་ཀྱི་དམར་ལྗང་ང་མི་འདོད།། བུ་ཡོན་བདག་སྐྱིད་དོ་ཅི་བདེར་བཞུད།། ",
  "ཅེས་གསུངས་པས། ཡང་ཁྱེའུ་ཆུང་གིས་ཞུས་པ། ",
  "རྗེ་བཙུན་ལགས། ཀེའུ་རྩེ་མི་བཞེས་ན་ཡང་ན་བཟའ་སྲབ་པར་གདའ་བས། ཀེའུ་རྩེའི་སྟེང་གཡོགས་རེ་ཕྲུག་འདི་ཅིས་ཀྱང་བཞེས་པར་ཞུ་ཞེས་གསོལ་བ་བཏབ་པ། ",
  "འོ་ན་སྐྱེས་མཆོག་རིན་པོ་ཆེ།། དབྱར་ཟླ་གསུམ་དྲོད་ཀྱི་རྒྱལ་པོ་ཤར།། བྱ་ཁུ་བྱུག་གསུང་སྙན་སྒྲོག་པའི་དུས།། སྐུ་གཅེར་བུར་བཞུགས་ཀྱང་ཅང་མི་བསེར།། དགུན་ཟླ་གསུམ་ས་གཞི་དབུགས་དང་བྲལ།། ན་བཟའ་རས་རྐྱང་དར་བས་སྲབ།། ལོ་གསར་ལྷགས་པ་མདའ་བས་ཚ།། ཕ་རྗེ་བཙུན་འོ་བརྒྱལ་བསེར་ཏེ་མཆི།།",
  "",
  "དམར་ལྗང་ཀེའུ་རྩེའི་སྟེང་གཡོགས་འདི།། རྒྱུ་ཆོ་རིས་ཅན་གྱི་རེའུ་དཀར་ལ།། མོན་དར་སྨུག་པོའི་ཆ་ག་བཏབ།། ",
  "ཐོང་ཁ་ཟབ་ཆེན་གྱི་གོང་ནོན་ལ།། མཛེས་དར་ཚོན་སྣ་ལྔའི་སྲུབ་མས་གཏུམས།། གོང་རས་སེན་ཐབས་མདོ་ལོང་རིས།། ཁྱེའུ་ཆུང་ང་ཡི་ཆས་གོས་ཡིན།། ",
  "རྗེ་རས་པའི་ན་བཟར་འབུལ་ལགས་ཀྱིས།། མི་བདག་ལ་ཐུགས་རྗེས་གཟུང་དུ་གསོལ།། ",
  "ཞེས་ཞུ་དོན་ཕུལ་བས། རྗེ་བཙུན་གྱིས་མ་བཞེས་ཏེ། ཁྱོད་ཀྱི་དེ་བས་ལྷག་པའི་གོས་ང་རང་ལ་ཡོད་ཅེས་ཁོའི་ཞུས་ལན་མགུར་དུ་གསུངས་པ། ",
  "ཁྱོད་མ་དྲིན་ཅན་དེ་ཚུར་ཉོན་དང་།། ང་མ་རིག་འཁྲུལ་པ་ས་ཁྲིད་ཁྲིད་ནས།། མ་མཐོང་འཇིགས་པ་འི་གཡང་སར་ཕྱིན།། ཉོན་མོངས་ཀྱི་རླུང་དམར་ཚ་གྲང་ཆེ།། ལས་ངན་གྱི་རྣམ་སྨིན་ཆར་བཞིན་འབབ།། ",
  "ང་ཐར་པའི་གྲོང་དུ་འབྲོས་ཀྱང་འཚལ།། རྒྱུ་ཨ་ཤད་གཏུམ་མོའི་རེའུ་དཀར་ལ།། རྩ་འཁོར་ལོ་བཞི་ཡི་ཐོང་ཁ་ཅན།། ནང་རླུང་སེམས་ཁ་སྦྱོར་ཆ་ག་བཏབ།། ",
  "དྲོད་ཐིག་ལེ་འབར་འཛག་གི་ཟ་འོག་ལ།། ཉམས་བདེ་སྟོང་ཟུང་འཇུག་གི་སྲུབ་མས་གཏུམས།། དེ་ལྷན་ཅིག་སྐྱེས་པ་གཏུམ་མོའི་གོས།། ནང་གཏུམ་མོའི་གོས་ལ་དབྱར་དགུན་མེད།། ",
  "ཕྱི་ལྟར་ལྷོ་བལ་གྱི་རས་གོས་མཛེས།། རས་གོས་རྐྱང་ཞིག་ཡང་ཞིང་བདེ།། མི་ཁྱོད་ཀྱི་ཆས་གོས་ང་མི་འདོད།། དེ་བས་ཡོན་བདག་རང་ཁྱིམ་དུ་བཞུད།། ",
  "ཅེས་གསུངས་པས། ཡང་ཁྱེའུ་ཆུང་གིས་ཞུ་དོན་ཕུལ་བ། རྗེ་བཙུན་ལགས། ཁྱེད་ན་བཟའ་མི་བཞེས་ན་ཡང་། ཁ་ནིང་ནས་སྒྲུབ་པ་ཡུན་རིང་མཛད་ནས་གདའ་བས། སྐུ་ཁམས་ཞན་པར་ཡོད་དེ་མཆི། བདག་གི་བྱང་ཐོད་འདི་འབུལ་བས་ཀྲུམས་ཤིག་ཏུ་བསྒྱུར་ལ་སྐུ་ཁམས་གསོ་བར་ཞུ་ཞེས་ཞུ་དོན་གླུ་རུ་ཕུལ་།",
  "",
  "འོ་ན་སྐྱེས་མཆོག་རྣལ་འབྱོར་པ།། ཁྱེད་འཁོར་བའི་ཆོས་ལ་སྐྱོ་བ་སྐྱེས།། ལམ་སྐྱེ་འཆི་གཉིས་ལས་གྲོལ་འདོད་པས།། རྩེ་གཅིག་སྒྲུབ་པ་མཛད་དགོངས་ཏེ།། དཀའ་བ་ཉམས་སུ་བླངས་བླངས་ནས།། སྐུ་འོ་བརྒྱལ་བསེར་མ་སྐྱེས་ཏེ་མཆི།། ",
  "མི་བདག་གི་མགོ་ལ་གྱོན་པ་འདི།། བྱང་ཐོད་རྒྱ་གར་ཟིལ་པ་ཅན།། ཡ་མཚན་རིན་ཆེན་ལྕགས་དཀར་ལ།། འཕྲུལ་མགར་མཁས་ཀྱི་བཟོ་བསླབས་ཀྱིས།། འབུར་སེན་ཐབས་དང་ཆུ་སྲིན་ཕྱི་མ་ནང་།། ལྡེམ་བྱ་རྒྱལ་རྒོད་ཀྱི་ཕྲུ་དོ་བཙུགས།། བཙུན་པོ་ཤེའུ་ཕྲན་གྱི་མགུལ་ཆིངས་བགྱིས།། ",
  "འདི་འཇལ་ན་ཆེ་དགའི་གཡག་ཅིག་རི།། སྤྲུལ་སྐུ་ཁྱེད་ལ་འབུལ་ལགས་ཀྱིས།། བཅུད་ཁྲ་བོའི་ཀྲུམས་སུ་བསྒྱུར་མཛོད་ལ།། ཕ་རྗེ་བཙུན་སྐུ་ཁམས་གསོ་བར་ཞུ།། ",
  "བདག་དབྱར་དགུན་ཕྱག་ཕྱིར་འབྲང་བར་ཞུ།། ",
  "ཞེས་ཞུས་པས། རྗེ་བཙུན་གྱིས་མ་བཞེས་ཏེ་ཁོའི་ཞུས་ལན་དུ་མགུར་གསུངས་པ། ",
  "བུ་ཁྱེའུ་ཆུང་ཉོན་དང་མིག་མ་འཕྲུལ།། ང་ནཱ་རོ་པཎ་ཆེན་གྱི་བུ་བརྒྱུད་འདི།། ལམ་རྟེན་འབྲེལ་གྱི་གནད་ལ་མངའ་བརྙེས་ཤིང་།། ཐབས་ཟབ་མོ་གོམས་པ་མཐར་ཕྱིན་པས།། ནང་འབྱུང་བ་རླུང་ལ་ང་མི་འཇིགས།། ",
  "བཅུད་ཁྲ་བོའི་ཤ་ལ་རག་ལས་མེད།། གྲང་རླུང་ཇི་ལྟར་དགྱེས་དགྱེས་མཛོད།། མི་ང་ཡི་སྤྱི་གཙུག་ཅོད་པན་ན།། རྒྱན་ཉི་ཟླ་ལྟར་གསལ་མཛེས་པ་དེ།། རྗེ་ཡིད་བཞིན་ནོར་བུ་སྤྲུལ་པའི་སྐུ།། མཚན་ཡོངས་སུ་གྲགས་པའི་ལོ་ཙྪ་བ།། ཁོང་དུར་ཁྲོད་རྒྱན་གྱིས་མཛེས་པར་བཞུགས།། ",
  "ཁྱོད་གུས་པའི་མིག་གིས་བལྟ་ཤེས་ན།། དཔལ་རྡོ་རྗེ་འཆང་དང་ཞལ་ཡང་མཇལ།། ཐུགས་བརྩེ་བས་བུ་བཞིན་སྐྱོང་བར་ངེས།། དེ་སྦས་པ་ནང་གི་དབུ་རྒྱན་ཡིན།། ",
  "ཕྱི་ལྟར་རྒྱ་གར་གྱི་པཎ་ཞུ་མཛེས།།",
  "མི་ཁྱོད་ཀྱི་བྱང་ཐོད་ང་མི་འདོད།། བུ་ཁྱེའུ་ཆུང་སྐྱིད་དོ་འགྲོ་ས་སྙོགས།། ",
  "ཞེས་གསུངས་པས། ཡང་ཁྱེའུ་ཆུང་གི་བསམ་པ་ལ། རྗེ་བཙུན་འདི་ཙམ་དུ་བཀའ་དོག་ཅིང་མི་གནང་བ་འདི་སྔར་གྱི་འབུལ་བ་དེ་རྣམས་ཆུང་བ་ཡིན་ནམ་སྙམ་ནས་སྐེ་ལ་གཡུ་རྡོག་བཟང་པོ་ཞིག་ཡོད་པ་དེ་བཀྲོལ་ནས་ཞུ་དོན་གླུར་ཕུལ་བ། ",
  "འོ་ན་སྐྱེས་མཆོག་ངོ་མཚར་ཅན།། ཁྱེད་ཞེན་མེད་ཉམས་སུ་བླངས་བླངས་ནས།། ཅིར་སྣང་སྒྱུ་མར་གཟིགས་པའི་ཕྱིར།། ནོར་ཟང་ཟིང་གི་འདོད་པ་མི་མངའ་ཡང་།། ང་རང་དབང་མེད་པ་ར་དད་པ་སྐྱེས།། ",
  "ཕ་བསགས་པ་ཅན་གྱི་ཟས་ནོར་ལ།། བུ་གཏོང་ཕོད་ཅན་གྱིས་མ་ཕུལ་ན།། ལྷས་མི་མངོན་དབྱིངས་ནས་ཐུགས་ཀྱིས་ཁྲེལ།། སང་ཕན་ཆད་མི་བློ་འདྲེ་ཡིས་བསྒྱུར།། ",
  "རྗེ་དེ་ཕྱིར་མི་འདོད་མི་གསུང་འཚལ།། གཡུ་དྲུག་དཀར་མཚར་པོ་འོད་པོ་ཆེ།། ཞུ་ཡས་ཀྱི་སྒྲོན་མེ་དཀར་པོ་འདི།། གླ་འབྲེང་མཉེན་གྱིས་མིག་བརྒྱུས་ཏེ།། ལེ་བརྒན་དམར་པོའི་གདན་ལ་བླངས།། ",
  "འདི་བཙོངས་ན་འཇིག་རྟེན་དབུལ་དང་བྲལ།། རྗེ་དམ་པའི་མགུལ་དུ་འབུལ་ལགས་ཀྱིས།། བཀའ་དྲིན་ལྷ་ཆོས་གནང་བར་ཞུ།། ",
  "དེ་སྐད་ཞུས་ཏེ་གཡུ་ཕུལ་བས། ཡང་རྗེ་བཙུན་གྱིས་གཡུ་མ་བཞེས་ཏེ། ཁྱོད་ཀྱི་གཡུ་ང་མི་འདོད། ",
  "དེ་བས་ལྷག་པའི་ནོར་བུ་རིན་པོ་ཆེ་ང་རང་ལ་ཡོད་ཅེས་ཁོའི་ཞུས་ལན་མགུར་དུ་གསུངས་པ། ",
  "བུ་ཡོན་བདག་ཉོན་ཅིག་ཕ་དྲིན་ཅན།། སྤྱིར་རྒྱལ་ཁམས་ཡངས་པའི་ས་ཕྱོགས་སུ།། བཤུལ་ཐག་རིང་པོའི་རྣལ་འབྱོར་འཁྱམས།། གྲོང་ཁྱེར་མཐུག་པོའི་སྲང་སྒོ་རུ།། འཚོ་བ་བྱ་ཚོལ་ཁམ་ཟན་སློངས།། ཟས་ཞིམ་མངར་གྱི་ཞེན་པ་ལོག་ནས་གདའ།། ",
  "ལར་ཟང་ཟིང་གི་ནོར་ལ་ཆོག་ཤེས་མེད།། ནོར་བསོགས་ཤིང་ལུས་པ་མཐོང་ཙ་ན།། ཁྱེད་ཕྱུག་པོའི་ནོར་ལ་སྨོན་རྒྱུ་མེད།། ང་ཆོག་ཤེས་རྒྱལ་པོའི་དཀོར་མཛོད་ན།། སྙན་བརྒྱུད་ཀྱི་ནོར་བུ་རིན་པོ་ཆེ།།",
  "",
  "ཉམས་སུ་མྱོང་བའི་ཕྲ་བཀོད་དེ།། དྲན་པ་བརྗེད་མེད་ཀྱི་བྱི་དོར་བྱས།། ",
  "ཐུན་བཞིའི་རྣལ་འབྱོར་མིག་ལ་བརྒྱུས།། སེམས་རིག་པ་ཁྱེའུ་ཆུང་གི་རྒྱན་དུ་མཛེས།། མི་ཁྱོད་ཀྱི་སྐེ་གཡུ་ང་མི་འདོད།། བུ་ཁྱེའུ་ཆུང་སྐྱིད་དོ་ལམ་དུ་ཞུགས།། ",
  "ཞེས་རྗེ་བཙུན་གྱིས་མགུར་དེ་སྐད་གསུངས་པ་དང་། ཡང་ཁོའི་བསམ་པ་ལ། ",
  "རྗེ་བཙུན་སྤྲུལ་སྐུ་འདིས་ང་སྡིག་ཅན་དུ་གཟིགས་ནས་ཐུགས་ལ་མི་འདོགས་པ་ཡིན་ནམ་སྙམ་ནས། སྐྱེས་བུ་དམ་པ་ཁྱེད་སྒྱུ་མའི་ནོར་ལ་མི་གཟིགས་ན་ཡང་ད་རེས་འཁོར་གསུམ་འདི་ཁྱེད་ལ་འབུལ། ",
  "ད་ཕྱིན་ཆད་མཚོན་ཆ་སྤངས། ",
  "སྲོག་གཅོད་པ་སྤངས་ནས་སྡོམ་པ་ལེན་པས་ཅིས་ཀྱང་བཀའ་དྲིན་གྱིས་བསྐྱབ་པར་ཞུ་འཚལ་ཞེས་མདོ་དྲུག་སྟག་ཆས་ཕུལ་ནས་ཞུ་དོན་གླུར་ཕུལ་བ། ",
  "འོ་ན་སྐྱེས་མཆོག་ཐུགས་རྗེ་ཅན།། ངས་སྔོན་ཆད་དགྲ་ལ་དགྲ་རུ་བཟུང་།། དགྲ་གཉའ་རེངས་ཡན་པར་བཏང་མ་མྱོང་།། ",
  "གཡས་སྟག་དོང་ཁྲ་མོ་མེ་ལྕེ་རིས།། དེ་ཉག་ཕྲན་མདའ་ཡི་འགྲིམ་ས་ཡིན།། གཡོན་གཟིག་ཤུབས་འཛུམ་ཕྲན་ཐིག་ལེ་རིས།། དེ་མཆོག་དཀར་གཞུ་ཡི་བསྐུངས་ས་ཡིན།། ",
  "རལ་ཐག་མདོ་ལོང་སེན་ཐབས་ཅན།། དེ་དགྲ་ལྷ་བཙན་གྱི་གོལ་ས་ཡིན།། ང་མདོ་དྲུག་རྐེད་ལ་བཏགས་ཙ་ན།། ཧོར་ཡན་པ་ཇག་ལ་ཆས་པ་འདྲ།། ",
  "སྡང་དགྲ་ཡིས་མཐོང་ན་གློ་སྙིང་འདར།། འབྲོང་རྩི་ཐོག་གཡབ་པ་རྫ་ལ་འབྲོས།། ང་དེ་ཕྱིར་བསམས་ཤིང་འགྱོད་པ་སྐྱེས།། ང་སྔར་བྱས་ཀྱི་ལས་ལ་འགྱོད་ཚངས་བགྱིད།། ",
  "དུས་ད་རེས་འཁོར་གསུམ་ཁྱེད་ལ་འབུལ།། ད་ཕྱིན་ཆད་དམ་བཅའ་གཡར་གྱིས་ལེན།། རྗེ་གར་གཤེགས་ཕྱག་ཕྱིར་འབྲང་བར་ཞུ།། ",
  "དེ་སྐད་ཞུ་དོན་ཕུལ་བ་ལས། ཡང་རྗེ་བཙུན་གྱིས་མ་བཞེས་།",
  "",
  "བུ་ཁྱོད་ཀྱི་དམ་བཅའ་ཐུབ་སྟེ་མི་འོང་། འཁོར་གསུམ་གྱི་འབུལ་བ་ཡང་ང་མི་འདོད། ཁྱོད་ཀྱི་དེ་བས་ལྷག་པའི་སྟག་ཆས་ང་རང་ལ་ཡོད་གསུངས་ནས་ཁོའི་ཞུས་ལན་མགུར་དུ་གསུངས་པ། ",
  "བུ་གྱད་པ་དོ་མེད་ཚུར་ཉོན་དང་།། ཡུལ་ལོག་རྟོག་འཁྲུལ་པ་འི་སོ་མཁར་ན།། དགྲ་དུག་ལྔའི་ཇག་པས་ཤབ་རྒྱུགས་བྱེད།། དུས་ད་རེས་ཕམ་རྒྱལ་མ་བསྲེས་ན།། ཕྱིས་ཐར་མེད་ཀྱི་བཙོན་རར་ཆུད་ཉེན་གདའ།། ",
  "རྣལ་འབྱོར་དགྲ་ལ་གཡུལ་ངོ་འགྱེད།། ཕྱི་སྣང་བ་ཁྲ་བོའི་སྟག་དོང་དང་།། ནང་འཛིན་མེད་རང་གསལ་གཟིག་ཤུབས་ཅན།། ཤེས་རབ་ཆེན་པོའི་རལ་གྲི་དང་།། ལམ་ཟུང་འཇུག་ཡངས་པའི་རལ་ཐག་ལ།། དྲོད་རྟགས་ཡོན་ཏན་གྱི་སེན་ཐབས་ཅན།། དེ་སྦས་པ་ནང་གི་མདོ་དྲུག་ཡིན།། ",
  "དོན་སྐྱེ་མེད་སྟོང་པའི་གཞུ་མོ་ལ།། ཐབས་བྱང་ཆུབ་སེམས་ཀྱི་སྟོང་སྦྱར་ཏེ།། ཚད་མེད་བཞི་ཡི་མདའ་འཕངས་ན།། དགྲ་དུག་ལྔའི་གཡུལ་ངོ་བཟློག་པ་ར་ངེས།། ",
  "ལས་ཉོན་མོངས་ཀྱི་དམག་ཚོགས་བཟློག་སྟེ་མཆི།། དེ་རྣལ་འབྱོར་ང་ཡི་དགྲ་ཐབས་ཡིན།། མི་ཁྱོད་ཀྱི་སྟག་ཆས་ང་མི་འདོད།། བུ་ཡོན་བདག་སྐྱིད་དོ་ཁྱིམ་དུ་བཞུད།། ",
  "ཅེས་རྗེ་བཙུན་གྱིས་མགུར་དེ་སྐད་གསུངས་པ་ལས། ཡང་ཁྱེའུ་ཆུང་གིས་ཞུས་པ། ",
  "རྗེ་བཙུན་དམ་པ་ལགས། ཁྱེད་འཁོར་གསུམ་མི་བཞེས་ན་ཡང་། བཀའ་དྲིན་ཞིག་མི་ཞུ་བའི་ཐབས་མེད་པ་ས། སྐེ་རགས་ཀྱི་རས་འདི་དང་གྲི་སེག་འདི་ཅིས་ཀྱང་བཞེས་ལ། ཐུགས་རྗེས་གཟུང་འཚལ་ཞེས་ཞུ་དོན་གླུར་ཕུལ་བ། ",
  "རྗེ་སྤྲུལ་སྐུ་གསོན་དང་རྣལ་འབྱོར་པ།། ཆོས་མཁྱེན་པ་མང་ཡང་སྒྲུབ་པ་ཉུང་།། གྲུབ་རྟགས་ཐོན་པ་བརྒྱ་ལ་འགའ།། ཕ་སྤྲུལ་སྐུ་རས་པ་མ་ལགས་པ།། ཆོས་མཁྱེན་དགུ་ཅོག་ལ་ང་མི་ཞུ།། ཁྱེད་དཀའ་བ་སྤྱད་པའི་དམ་ཆོས་ལ།། ང་ཅང་མེད་སྟོང་པར་ཞུ་མ་ཕོད།།",
  "",
  "བལ་ཡུལ་མཐིལ་གྱི་ཁྲོ་ཆུ་ལ།། ཆུ་རིས་སྤྲིན་གྱི་ཀ་བ་ཅན།། རྣོན་པོ་ཁྲོ་ཆུའི་སེང་མགོ་ལ།། ཤུབས་ལྕགས་དཀར་དངུལ་གྱི་དྲྭ་བ་ཅན།། ལུང་མདོ་མངས་ལྕགས་ཀྱི་ཉག་ཐག་དང་།། ར་གན་གསེར་གྱི་ཉག་ཐག་གཉིས།། མི་ང་ཡི་རྐེད་སྐབས་འགྱིང་ལ་མཛེས།། སྤྱིར་སྟག་ཤར་ཡོངས་ཀྱི་རྒྱན་དུ་ཆེ།། བདག་མོས་པ་འི་ཞུ་རྟེན་འདི་བཞེས་ལ།། ལར་སྒོམ་ཉམས་ཚིག་གསུམ་ཅིས་ཀྱང་ཞུ།། ",
  "དེ་སྐད་ཞུ་དོན་གླུར་བླངས་ནས་སྐེ་རགས་དང་གྲི་སེག་ཕྱག་ཏུ་ཕུལ་བས། ",
  "རྗེ་བཙུན་གྱི་ཞལ་ནས། ངའི་སྒོམ་ཉམས་ད་ལྟ་བསྟན་དུ་མི་རུང་། ཁྱེད་ཀྱི་ཞུ་རྟེན་ཡང་ང་མི་འདོད། ",
  "གྲི་དང་སྐེ་རགས་ཁྱོད་ཀྱི་དེ་བས་ལྷག་པ་ང་རང་ལ་ཡོད་གསུངས་ནས་ཁོའི་ཞུས་ལན་མགུར་དུ་གསུངས་པ། ",
  "བུ་སྟག་ཤར་དོ་མེད་ཚུར་ཉོན་དང་།། ང་གངས་ཁྲོད་འགྲིམ་པའི་སེང་ལྕམ་ལ།། བཅུད་བདུད་རྩི་ལྟ་བུའི་འོ་མ་ཡོད།། དེ་རིན་ཆེན་གསེར་སྐྱོགས་མ་ལགས་པ།། སྣོད་ཕལ་པ་རྣམས་སུ་ཅང་མི་བླུགས།། ",
  "ང་གཡོ་མེད་དྲང་པོའི་རྐེད་སྐབས་ལ། གཞི་འདུན་པ་དྲག་པོའི་རས་ཡུག་བཅིངས།། སེམས་ཟོལ་ཟོག་མེད་པའི་ཆུ་རིས་བཏབ།། ཤེས་རབ་རྣོན་པོའི་གྲི་སེག་ལ།། ཉམས་གདེངས་ཚད་གསུམ་གྱི་ལྕགས་ཤུབས་ཅན།། ལུང་དད་པ་ལྕགས་ཀྱི་ཉག་ཐག་དང་།། བརྩོན་འགྲུས་གསེར་གྱི་ཉག་ཐག་གཉིས།། སྤྱིར་ཆོས་མཛད་ཡོངས་ཀྱི་རྒྱན་དུ་ཆེ།། ང་མཁའ་འགྲོའི་ཆད་པས་འཇིགས་འཇིགས་ནས།། སྔར་ཡང་ནོར་ཕྱིར་ཆོས་མ་བཙོངས།། ད་ཡང་ཞུ་རྟེན་ལེན་མི་འཚལ།། བུ་ཁྱེའུ་ཆུང་ཁྱིམ་དུ་ལོག་ལ་བཞུད།། ",
  "ཅེས་རྗེ་བཙུན་གྱིས་དེ་སྐད་གསུངས་པ་ལས། ཡང་ཁྱེའུ་ཆུང་གིས་ཞུས་པ། ",
  "རྗེ་བཙུན་རྣལ་འབྱོར་པ་ཁྱེད་ཟང་ཟིང་གི་ཞབས་ཏོག་གང་ཡང་མི་བཞེས་ན་ཡང་དགོན་པ་དབེན་པ་ཞིག་འཕུལ་བས་དེར་གདན་ཕབ་ནས་བཞུགས་པར་ཞུ་འཚལ་ཞེས་ཞུ་དོན་གླུར་ཕུལ་།",
  "",
  "རྗེ་སྤྱོད་པའི་རྣལ་འབྱོར་བརཏལ་ཞུགས་ཅན།། ཁྱེད་བྱར་མེད་ཞེན་པ་ལོག་པའི་ཕྱིར།། ཕ་ཡུལ་བཙོན་ར་རྒྱབ་ཏུ་བསྐྱུར།། ས་ཕྱོགས་རིས་མེད་པའི་མི་ཡུལ་བསྐོར།། སྐུ་སྐྱིད་སྡུག་གི་སྤྲོས་པ་ཆོད་དེ་མཆིས།། ད་གཞི་གཅིག་ཏུ་བཞུགས་ན་ཐུགས་དམ་འཕེལ།། དགོན་པ་རི་ཐང་མཚམས་སུ་བརྩིག། རང་བྱུང་དག་པའི་ཀ་བ་ལ།། སྣང་གསལ་ཉི་ཟླའི་རྒྱུ་སྐར་ཤར།། རྒྱ་སྣང་མཐིང་གི་ས་གཞི་ལ།། རྡོ་རྒྱུས་མཚལ་གྱི་མནྜལ་བྲིས།། ཧ་ལོ་མེ་ཏོག་ཚོམ་བུར་བཀོད།། ཕྱི་ནི་བཙན་པོའི་འོབས་ཀྱིས་བསྐོར།། གཉན་པོ་ཤིང་གིས་ཁ་བད་བཏང་།། རྩ་བརྒྱད་མཆོད་རྟེན་རྒྱན་གྱིས་མཛེས།། ངེད་འཇིག་རྟེན་པ་རྣམས་མོས་པའི་རྟེན།། ཕ་རྗེ་བཙུན་གྱི་གདན་སར་འབུལ་ལགས་ཀྱིས།། ཐུགས་མ་རིངས་གློད་ལ་བཞུགས་པར་ཞུ།། ",
  "ཞེས་ཞུ་བ་ཕུལ་བས། རྗེ་བཙུན་གྱིས་མ་བཞེས་ཏེ། གཞི་བདག་ཏུ་བཟུང་བའི་དགོན་པར་ང་མི་སྡོད། མཐུན་འཇུག་གི་མི་ཆོས་ངས་མི་ཤེས། དེ་བས་ངའི་གླུ་འདི་ལ་ཉོན་གསུངས་ནས་ཁོའི་ཞུས་ལན་མགུར་དུ་གསུངས་པ། ",
  "འོ་ན་སྟག་ཤར་འཕྲུལ་གྱི་རྒྱན།། ཚེ་འདི་ཀུན་མི་རྟག་སྒྱུ་མ་ཙམ།། འཆི་བདག་གི་གཤིན་རྗེ་སླེབ་ཙ་ན།། ཁྱེད་ཕྱུག་པོས་ནོར་གྱིས་བླུ་ས་མེད།། དཔའ་བོས་རལ་ཁ་སྤྲད་ས་མེད།། སྡར་མ་ཝ་བྲོས་བྱ་ས་མེད།། དུས་དེ་དུས་ཙ་ན་ཤ་རེ་གཡའ།། ང་དེ་ཀས་འཇིགས་ནས་བཙན་ས་བཟུང་།། ནང་སྐྱེ་མེད་སེམས་ཀྱི་དགོན་པ་ལ།། བར་གཡོ་མེད་རླུང་གིས་ཁ་བད་བཏང་།། གཞི་འགྱུར་མེད་དོན་གྱི་ཀ་བ་བཙུགས།། ལམ་བསྐྱེད་རྫོགས་ཉི་ཟླའི་རྒྱུ་སྐར་ཤར།། ཞི་གནས་དྲོད་ཀྱི་ས་གཞི་ལ།། ལྷག་མཐོང་མཚལ་གྱིས་མནྜལ་བྲིས།། ཉམས་བདེ་གསལ་མི་རྟོག་གི་ཚོམ་བུ་བཀོད།། དགེ་བཅུ་མཛེས་པའི་རྩ་བརྒྱད་ལ།། བཙན་པོ་སྟོང་ཉིད་འོབས་ཀྱིས་བསྐོར།། དེ་རྣལ་འབྱོར་ང་ཡི་དགོན་པ་ཡིན།།",
  "",
  "མི་ཁྱོད་ཀྱི་དགོན་པ་ང་མི་འདོད།། བུ་ཡོན་བདག་སྐྱིད་དོ་ཁྱིམ་དུ་བཞུད།། ",
  "དེ་སྐད་གསུངས་ནས་དགོན་པ་མ་བཞེས་པས། ཡང་ཁྱེའུ་ཆུང་གིས་ཞུས་པ། ",
  "བླ་མ་ལགས། ཁྱེད་དགོན་པ་མི་བཞེས་ན་ཡང་། སྐུ་སྒྱུ་མ་ལགས་པ་ས་སྙུང་གཞི་མཆི། བདག་གི་སྲིང་མོ་གོ་ཆོད་མ་དད་པ་ཅན་ཞིག་ཡོད་པ་དེ་ཇོ་མོར་འབུལ་བས། ཀོ་ལོང་མི་མཛད་པར་བཞེས་པར་ཞུ་ཞེས་ཞུ་དོན་གླུར་ཕུལ་བ། ",
  "རྗེ་རི་ཁྲོད་འགྲིམས་པའི་རྣལ་འབྱོར་པ།། ཁྱེད་བུད་མེད་སྐྱོན་མཚང་གཟིགས་པ་དེས།། ཆགས་སེམས་འདོད་པ་མི་མངའ་ཡང་།། སྐུ་སྒྱུ་མ་ལགས་པ་ས་སྙུང་གཞི་མཆི།། ཤ་ཚ་སྙིང་ཉེའི་གྲོགས་ཤིག་འཚལ།། ངེད་མིང་པོ་གསུམ་གྱི་སྲིང་གཅིག་མོ།། ཕ་བཟང་གི་བུ་མོ་ཆོ་རིས་ཅན།། མ་མཛངས་ཀྱི་བུ་མོ་སྨན་མ་འཕྲུལ།། ཁྲོམ་ལྷ་མིའི་ཚོགས་ཀྱི་ཡིད་འཕྲོག་མ།། རྗེ་ས་བདག་རྒྱལ་པོའི་བཙུན་མོའི་རྒྱུ།། གོས་རེའུ་འབྲི་ལེགས་ཏེ་དར་ལ་མེན།། འཇའ་ཚོན་འཁྱུགས་ཀྱི་ཆུ་རིས་ཅན།། མགོ་བོ་གསེར་གཡུའི་ལན་ཚར་ལ།། གཟི་མཆོང་སྤེལ་མའི་དོ་ཤལ་ཅན།། སྨན་མཚར་སྡུག་ལྡན་ཏེ་བྲིས་པ་འདྲ།། མི་སློང་བ་མང་སྟེ་ཁ་མ་ཤོར།། དུས་དེ་རིང་སྤྲུལ་སྐུ་ཁྱེད་ལ་འབུལ།། ཐུགས་ཀོ་ལོང་མི་མཛད་བཞེས་པར་ཞུ།། ",
  "ཞེས་དེ་ལྟར་ཞུ་དོན་ཕུལ་བ་ལས། རྗེ་བཙུན་གྱིས་མ་བཞེས་ཏེ། བུ་དེ་སྐད་མ་ཟེར་ང་འཁོར་བའི་ཁྱིམ་ཐབ་བློ་ཡིས་སྤངས། བདག་འཛིན་གྱི་ཆུང་མ་ཞེ་ནས་མི་འདོད། ད་ལྟའི་དད་པ་གློ་བུར་བ་།",
  "ང་སྡེ་རིགས་དང་ཕ་ཚན་མེད་པའི་སྤྲང་རྒན་ཞིག་ལ་སྲིང་མོ་བྱིན་ན་ཕྱིས་ཡུལ་མི་ཁྱིམ་མཚེས་ཀྱིས་འཕྱར་འོང་། བུ་རང་ཡང་འགྱོད་དེ་འོང་བས་ཁྱོད་ཀྱི་མག་པ་ང་མི་བྱེད། དེ་བས་ལྷག་པའི་ཆུང་མ་ང་རང་ལ་ཡོད་ཅེས་ཁོའི་ཞུས་ལན་མགུར་དུ་གསུངས་པ། ",
  "འོ་ན་ཡ་རབས་མཛངས་ཀྱི་རྒྱུད།། སྤྱིར་ཡང་བུད་མེད་ཆགས་པའི་རྒྱུ།། མཚན་ལྡན་གྱི་རིག་མ་ཤིན་ཏུ་དཀོན།། ལམ་ཕོ་ཉས་བགྲོད་པ་ངོ་མཚར་ཡང་།། ཁྱེད་སྐྱེ་བོ་ཡ་གའི་སྒྲོ་སྐུར་མཆི།། ཡོངས་དེ་ཕྱིར་ཕྱག་རྒྱ་བསྟེན་པར་དཀའ།། ང་ཆགས་བྲལ་སྟོང་པའི་བུད་མེད་ལ།། སྙིང་རྗེའི་མདངས་ཅན་བཞིན་བཟང་མ།། བྱམས་པའི་འཛུམ་གྱིས་ཡིད་འཕྲོག་ཅིང་།། སྣ་ཚོགས་དཀར་དམར་རེའུ་འབྲི་ལ།། གཉིས་མེད་ཐུག་ཕྲད་དར་གྱིས་གཡོགས།། རོ་སྙོམས་སྤྱོད་པའི་ག་ཤ་ཅན།། ཉམས་དགའ་བ་བཞི་ཡི་ལན་ཚར་ལ།། དུ་མ་རོ་གཅིག་དོ་ཤལ་ཅན།། གཞི་གཉུག་མའི་དོན་རྟོགས་མཚར་སྡུག་ལྡན།། དེ་རྣལ་འབྱོར་ང་ཡི་གྲོགས་མོ་ཡིན།། ཁྱེད་འཁོར་བའི་ཁྱིམ་ཐབ་ང་མི་འདོད།། ཡོན་བདག་རང་ཁྱིམ་དུ་ལོག་ལ་བཞུད།། ",
  "ཅེས་གསུངས་ནས། རྗེ་བཙུན་གྱིས་མ་བཞེས་པ་ལས། ཡང་ཞུས་པ་རྗེ་བཙུན་ལགས། ཁྱེད་རྟོགས་པ་ཅན་གྱི་གང་ཟག་ལ་ངོ་ཚ་བ་འི་རྣམ་པར་རྟོག་པ་མི་མངའ་ན་ཡང་། ངེད་འཇིག་རྟེན་པ་མི་མོས་པ་སྐྱེ་བས་བྱང་རྐྱང་འདི་ཅིས་ཀྱང་བཞེས་འཚལ་ཞེས་བྱང་རྐྱང་ཕུད་ནས་ཞུ་དོན་གླུར་ཕུལ་བ། ",
  "རྗེ་སྦ་གསང་མེད་པའི་རྣལ་འབྱོར་པ།། བརཏལ་ཞུགས་སྤྱོད་པའི་གཅེར་ཉལ་མཁན།། འདོམས་སྟོན་ནོར་བུ་གང་དགར་སྟོན།། ཁྱེད་འཁྲུལ་པ་ནང་ནས་ཞིག་པ་དེས།། ཉམ་ང་བག་ཚ་མི་བདོག་ཀྱང་།། ངེད་འཇིག་རྟེན་པ་རྣམས་ངོ་ཚར་བྱེད།། ཐུགས་དགོངས་པ་མཐོ་སྟེ་སངས་རྒྱས་ཀྱང་།། འཕྲལ་མཛད་སྤྱོད་མི་དང་བསྟུན་ན་ལེགས།།",
  "བདག་ཁྱེའུ་ཆུང་གོན་པ་འི་བྱང་རྐྱང་འདི།། རྒྱུ་གཡང་མོ་ལུག་གི་བལ་འཇམ་ལ།། མ་སྲིང་གཉིས་ཀྱི་ཉག་ཏུ་དྲངས།། མནའ་མ་མཛངས་ཀྱིས་ཐགས་བྲན་བྱས།། ཁྱིམ་མཛེས་བུ་མོས་ཆགས་སུ་བཅགས།། ཁུ་བོ་བྱམས་ཀྱིས་བཟོ་བོ་བྱས།། ངེད་འཇིག་རྟེན་པ་ཡི་ངོ་ཚའི་གོས།། ན་བཟའ་བྱང་རྐྱང་འདི་འབུལ་བས།། མི་འདོད་མི་གསུང་བཞེས་པར་ཞུ།། ཞེས་དེ་སྐད་ཞུ་དོན་གསོལ་བ་ལས། ",
  "རྗེ་བཙུན་གྱི་ཞལ་ནས། བུ་ཁྱོད་ཀྱིས་ངོ་ཚ་བ་དང་མི་ཚ་བའི་བྱེ་བྲག་མི་ཤེས། ང་ཆ་ལུགས་ལྷུག་པ་ར་འཇོག་པ་ལ་ཁྱེད་བཞད་གད་དུ་བྱེད་དེ། དང་པོ་མའི་ཁོང་ནས་ཀྱང་གོས་མེད་གཅེར་བུར་འོངས། ཐ་མ་འཆི་ཚེ་ཡང་རིག་པ་གཅེར་བུར་ཐོན་ནས་འགྲོ་བ་ཡིན། ད་ལྟ་ཡང་བཅས་བཅོས་མི་བྱེད་སྤྱོད་ལམ་རང་སོ་འདི་ལྟར་འཇོག། བཅོས་མའི་ངོ་ཚ་ངས་མི་ཤེས། དེ་བས་བུ་རང་གླུ་འདི་ཉོན་ཅིག་གསུངས་ནས་ཁོའི་ཞུས་ལན་མགུར་དུ་གསུངས་པ། ",
  "འོ་ན་ཁྱེའུ་ཆུང་སྐྱེས་ལེགས་པོ།། ཁྱེད་ངོ་མི་ཚ་ལ་ངོ་ཚར་བྱེད།། འདི་ནི་རང་བྱུང་ཕོ་རྟགས་ཡིན།། བཅོས་མའི་ངོ་ཚ་ངས་མི་ཤེས།། ངོ་ཚ་བ་རྣམས་ལ་ཁྱེད་མི་འཛེམ།། ངན་སྤྱོད་སྡིག་དང་གཡོ་སྒྱུ་ལ།། ཁྲེལ་ངོ་ཚ་བསྲུང་བ་ཁྱེད་ལ་མེད།། མི་ང་ཡི་ངོ་ཚ་འདི་ལྟར་བྱེད།། རྒྱུ་བྱང་ཆུབ་སེམས་ཀྱི་བལ་འཇམ་དེ།། སྨིན་ལམ་དབང་བཞིའི་ཉག་ནས་དྲངས།། གྲོལ་ལམ་ཏིང་འཛིན་གྱི་ཐགས་སུ་བཏགས།། དག་པ་སྨོན་ལམ་གྱི་ཆུ་ཕྱགས་བཏབ།། བྱས་པ་ཤེས་པའི་བཟོ་བོ་ཡིས།། ཁྲེལ་ཡོད་ངོ་ཚའི་བྱང་རྐྱང་བཙེམས།། གཞན་དོན་མཐར་ཕྱིན་ངོ་ཚའི་གོས།། མི་ཁྱོད་ཀྱི་བྱང་རྐྱང་ང་མི་འདོད།། ཡོན་བདག་རང་ཁྱིམ་དུ་ལོག་ལ་བཞུད།། ",
  "ཅེས་དེ་སྐད་གསུངས་།",
  "ཁྱེའུ་ཆུང་གི་བསམ་པ་ལ་སྐྱེས་བུ་ཆེན་པོ་འདི་ཞབས་ཏོག་གང་ཕུལ་ཡང་མི་བཞེས་པར་འདུག་པས། གར་གཤེགས་གར་བཞུགས་རྩད་བཅད་ལ་ང་རང་གི་ཡུལ་དུ་གདན་དྲངས་དགོས་སྙམ་ནས། རྗེ་བཙུན་དམ་པ་ལགས། ཁྱེད་ཞབས་ཏོག་དང་བསྙེན་བཀུར་གང་ཡང་མི་བཞེས་ནའང་། ད་ལྟ་ལམ་འདི་ན་ཕར་ལ་འབྱོན་ཡུལ་འདིར་བཞུགས་བྱ་བའི་ཐུགས་ཀྱི་གཏད་སོ་ཞིག་ཡོད་དེ་མཆི་བས་དེ་བདག་ལ་མི་གསང་བ་ཅིས་ཀྱང་གསུང་འཚལ་ཞེས་ཞུས་པས། ",
  "རྗེ་བཙུན་གྱི་ཞལ་ནས། བུ་དེ་ལ་གསང་རྒྱུ་མེད། ང་བཙས་མ་ལ་དིང་རིར་ལྡོམ་བུ་བྱེད། གཡུལ་གྱི་དུས་སུ་གཉའ་ནང་ནས་ཕར་ལ་འགྲོ། དགུན་ལ་ཕྱི་བྱ་བའི་ལུང་སྟོང་ཞིག་ཡོད་པ་དེར་སྡོད་དེ་འོང་གསུངས་པས། ཡང་ཁྱེའུ་ཆུང་གི་བསམ་པ་ལ་འོ་ན་བཤོལ་བཏབ་ལ་ཞག་འགའ་ང་རང་གི་ཁྱིམ་དུ་སྤྱན་དྲངས་ཏེ་བཞེས་པ་དྲང་ཞིང་ཆོས་ཞུས་ན་གནང་ངམ་སྙམ་ནས་ཞུ་དོན་གླུར་ཕུལ་བ། ",
  "རྗེ་འགྲན་གྱི་དོ་མེད་སྤྲུལ་པའི་སྐུ།། ཁྱེད་དིང་རི་ཕྱོགས་སུ་བྱོན་ནས་ཀྱང་།། རོ་སྙོམས་ལྡོམ་བུ་མཛད་དགོངས་པ།། ཡུལ་དེ་ན་ཡོན་ཏན་ཅང་མ་མཆིས།། གནམ་ཁ་ཞེང་ཅན་གྱི་དིང་རི་དེ།། མི་དགེ་སེམས་ཡུངས་ཀར་བས་ཀྱང་ཆུང་།། ལག་པ་ལྷ་ཁང་སྒོ་བས་དམ།། རྩམ་པ་རིན་ཆེན་གསེར་བས་དཀོན།། དུས་བརྒྱ་ལ་རྙེད་ཀྱང་ནད་ཁམས་འཁྲུག། དེ་མུ་གེ་ལྗོངས་ཀྱི་གྲོང་ཁྱེར་ཡིན།། ",
  "གཉའ་ནང་ཕྱོགས་སུ་འབྱོན་པ་ལའང་།། ལ་ཐོང་ལ་སྔོན་མོ་འཇིགས་པ་ཆེ།། མི་སེར་ཇག་པའི་འགྲིམ་ས་ཡིན།། མཛེ་ཕོ་མཚན་འགྲོས་བྱེད་པའི་ས།། སྐུངས་ས་བགྲངས་ན་ཟད་པ་མེད།། གྲོགས་བརྒྱ་བརྒྱ་མེད་པར་ལམ་མི་བགྲོད།། གོམ་གསུམ་ཙམ་ལའང་སྣ་བོ་དགོས།།",
  "",
  "ཡུལ་གཉའ་ནང་ལུང་ནག་སྐད་པ་དེ།། བལ་བོད་གཉིས་ཀྱི་སོ་མཚམས་ཡིན།། ",
  "སྟོད་ནི་བོད་ཁམས་ཁ་བའི་ཡུལ།། དབྱར་དགུན་མེད་པར་ཁ་བ་འབབ།། ཉིན་མཚན་མེད་པར་ལྷགས་པ་ཆེ།། མི་ནི་བྱོལ་སོང་ཕྱུགས་པས་བླུན།། ཆུ་ནི་མོན་ཁ་ལྷོ་རུ་འབབ།། ",
  "སྨད་ནི་རོང་ཁུང་ཚད་པའི་ཡུལ།། བཅའ་འཕྲང་ཟམ་པ་སྲོག་ལ་གཟན།། བལ་ནད་ཚད་པ་ཚེ་ལ་གནོད།། མི་ནི་ལྷོ་བལ་སྐད་མི་གཅིག། ཤིང་སྡོང་མི་རོ་རེངས་པ་འདྲ།། རྗེ་ཁྱེད་ཀྱི་གཤེགས་ས་དེ་ན་མེད།། དུས་ད་རེས་མི་གཤེགས་བཤོལ་བར་ཞུ།། ",
  "ཁྱེད་གཏན་གྱི་མཆོད་གནས་མི་གནང་ཡང་།། དུས་ཟླ་ཕྱེད་བཞེས་པ་འདྲེན་ལགས་པ་ས།། བདག་ཁྱེའུ་ཆུང་གི་ཡུལ་དུ་གཤེགས་པར་ཞུ།། རྗེ་ཐུགས་རྗེས་དགོངས་ལ་གཤེགས་པར་ཞུ།། ཞེས་ཡོན་བདག་གིས་ཞུས་པས། ",
  "རྗེ་བཙུན་གྱི་ཞལ་ནས། སྤྱིར་ཡང་བདག་འཛིན་གྱི་ཡོན་བདག་ང་མི་འདོད་ལ། བུ་ཁྱོད་ཀྱི་ཡུལ་དུའང་ང་མི་འགྲོ། ཡུལ་གཉའ་ནང་དང་དིང་རིའི་རྒྱུས་ཁྱོད་ལས་ང་རང་ཞིབ། དེ་བས་གླུ་འདི་ཉོན་ཅིག་གསུངས་ནས་ཁོའི་ཞུས་ལན་མགུར་དུ་བཞེས་པ། ",
  "འོ་ན་ཁྱེའུ་ཆུང་འདུན་མ་ཅན།། བུ་དད་པ་འགྱུར་མེད་ཚུར་ཉོན་དང་།། ལར་ཡུལ་ལ་དགེ་བཅུ་ཚང་བ་དང་།། མི་སྐྱོན་མེད་ཡོན་ཏན་ལྡན་པ་དེ།། ད་དུས་ཀྱིས་བསྒྱུར་ཏེ་དཀའ་བར་གདའ།། ",
  "ང་རྣལ་འབྱོར་སེམས་ལ་གང་བྱུང་བྱེད།། དབང་གྲོས་ཁ་མི་ལ་འཆོར་མ་མྱོང་།། དིང་རི་རྩམ་པ་དཀོན་ལགས་ཀྱང་།། མི་ང་ཡི་ཟས་ལ་སྨེ་གཙང་མེད།། ཕྱི་ལྟར་བདུད་རྩི་ལྔ་ལ་སྤྱོད།།",
  "",
  "ཟས་ཞིམ་པའི་རོ་ལ་ཆགས་མ་མྱོང་།། ང་དེ་ཕྱིར་གདོལ་པའི་རྣལ་འབྱོར་པ།། ནང་མི་རྟོག་ཏིང་འཛིན་ཟས་སུ་ཟ།། ",
  "ང་དེ་ཕྱིར་ལྟོ་ལ་འདུན་པ་ཆུང་།། མུ་གེ་ཀུན་ཇི་ལྟར་དགྱེས་དགྱེས་མཛོད།། ",
  "ལ་ཐོང་ལ་འཇིགས་པ་ཆེ་ལགས་ཀྱང་།། རྗེ་བྱིན་རླབས་ཅན་ལ་གསོལ་བ་འདེབས།། སྐྱབས་དཀོན་མཆོག་གསུམ་ནི་རྒྱབ་རྟེན་བཟང་།། གནས་གསུམ་གྱི་མཁའ་འགྲོ་སྐྱེལ་མར་ཡོད།། ",
  "གྲོགས་བྱང་ཆུབ་སེམས་དང་ལྷན་ཅིག་འགྲོགས།། ལྷ་སྲིན་སྡེ་བརྒྱད་སུན་མར་ཡོང་།། ལར་ཡང་ནོར་མེད་དགྲ་དང་བྲལ།། ཇག་པ་ཀུན་ཇི་ལྟར་དགྱེས་དགྱེས་མཛོད།། ",
  "ཡུལ་གཉའ་ནང་ལུང་ནག་ཟེར་ལགས་ཀྱང་།། མི་ནི་མ་བཅོས་སྔོན་གྱི་མི།། གཏམ་ནི་མ་བཅོས་དྲང་པོར་སྨྲ།། སྤྱོད་པ་མ་བཅོས་ལྷོད་ལྷོད་པོ།། ",
  "བཟའ་བཏུང་མ་བཅོས་སྦ་སྲི་མེད།། ཡུལ་ནི་མ་བཅོས་ནགས་ཚལ་ཅན།། ནོར་ཟང་ཟིང་གི་བསོད་ནམས་ང་མི་འདོད།། ",
  "བཟའ་བཏུང་གི་ཟས་ལ་ཁོང་ཅག་ཡངས།། ང་རྣལ་འབྱོར་གྱི་ཤེས་པ་དེ་ན་བདེ།། འདུ་འཛིའི་གཡེང་བ་དེ་ན་ཉུང་།། མཉམ་གཞག་གི་ཏིང་འཛིན་དེ་ན་འཕེལ།། དེ་ཕྱིར་གཉའ་ནང་ཕྱོགས་སུ་འགྲོ།།",
  "",
  "ང་གཏུམ་མོའི་དྲོད་ལ་རང་དབང་ཐོབ།། རླུང་ཚ་གྲང་གཉིས་ཀྱི་འཇིགས་དང་བྲལ།། ཁ་བ་ཀུན་ཇི་ལྟར་དགྱེས་དགྱེས་མཛོད།། དུས་ད་རེས་ལམ་ལ་བཤོལ་ཐབས་མེད།། བུ་ཁྱོད་ཀྱི་ཡུལ་དུ་ང་མི་འགྲོ།། ཁེང་དྲེགས་ཀྱི་ཡོན་བདག་ང་མི་འདོད།། ངོ་བསྲུངས་ཀྱི་སྤྱོད་པ་ངས་མི་ཤེས།། ཡོངས་ཉི་མ་ཟེར་བྱུང་རྟ་ལ་ཞོན།། བུ་ཁྱེའུ་ཆུང་སྐྱིད་དོ་འགྲོ་འདུག་རན།། བུ་ཚེ་རིང་ནད་མེད་སྨོན་ལམ་འཚལ།། ",
  "གསུང་ནས་གཤེགས་སུ་མ་བཞེད་པས། དེར་ཁོ་ཡི་ཆད་ནས་རྗེ་བཙུན་ཁྱེད་ཞབས་ཏོག་ཅི་ཕུལ་ཡང་མི་བཞེས། ཆོས་ཅི་ཞུས་ཀྱང་མི་གནང་བ་དེ་བདག་སྒྲིབ་པ་ཆེ་བ་ཡིན་འོང་བས། ད་ནི་སྨོན་ལམ་བཏབ་ནས་ཁྱེད་ཀྱི་དྲུང་དུ་ལྕེབ་པ་ལས་གང་དུ་ཡང་མི་འགྲོ་ཟེར་ནས། གྲི་སེག་ཤིན་ཏུ་རྣོ་བ་ཞིག་ཡོད་པ་དེ་སྙིང་ཁར་བཙུགས་ནས་སྨྲེ་སྔགས་ཀྱིས་ཞུ་དོན་གླུར་ཕུལ་བ། ",
  "རྗེ་རྣལ་འབྱོར་ཆེན་པོ་སྙན་གསོན་དང་།། ང་ད་ནང་གདུགས་ཀྱི་སྔ་དྲོ་ལ།། ཆུ་མིག་དངུལ་འབུམ་གྱི་ཐད་སོ་ན།། གཅེར་ཉལ་བྱེད་པ་འི་མི་ཞིག་མཐོང་།། འོ་ན་རྣལ་འབྱོར་སྨྱོན་པ་ཞིག། སྤྱོད་པ་ཐོ་ཅོ་བྱེད་པ་ཞིག། ཆ་ལུགས་གང་དགར་སྟོན་པ་ཞིག། མི་ཁྱོད་ལ་གཏད་ས་མེད་དོ་སྙམ།། ཡིད་མོས་ཀྱང་མ་མོས་སྐུར་པ་ཤོར།། ལམ་ཡང་མ་འགྲོགས་བཟུར་ནས་ཕྱིན།། དེ་ཡང་རྗེ་བཙུན་ཐུགས་ཀྱིས་མཁྱེན།།",
  "",
  "འབངས་གཡར་རོ་གནོང་སྟེ་ཤི་དང་འདྲ།། དེ་ནས་ཁྲི་གདུགས་རྩེ་འཇམ་ལ།། ཆུ་བོང་ཆུ་སྔོན་མོ་བརྒལ་ཙ་ན།། ཁྱེད་ཆབ་ལ་བྱ་ལྟར་ལྡིང་བ་མཐོང་།། མཁའ་ལ་རླུང་ལྟར་འཕྱོ་བ་མཐོང་།། རྫུ་འཕྲུལ་ལུས་ཀྱིས་གཤེགས་པ་མཐོང་།། ",
  "གཙང་ཆབ་ཕ་གར་ཕྱིན་ཙ་ན།། རྗེ་གྲུབ་ཐོབ་གཅིག་དང་མཇལ་ལུགས་ཀྱིས།། བདག་བག་ཆགས་སྒྲིབ་པ་ཆུང་ངོ་སྙམ།། ཁ་རྗེ་བསོད་ནམས་ཆེའོ་སྙམ།། ལས་འཕྲོ་སྨོན་ལམ་དག་གོ་སྙམ།། ལྷ་ཆོས་སྐལ་བ་ཡོད་དོ་སྙམ།། དུས་དེ་རིང་ཙམ་ལས་དགའ་བ་ཞིག། བདག་མ་ལ་སྐྱེས་ནས་ཡོང་མ་མྱོང་།། སྒྱུ་མ་ནོར་གྱི་ཞབས་ཏོག་ལ།། མི་འདོད་མི་དགོས་ཟེར་བ་དེ།། རྗེ་རྣལ་འབྱོར་རས་པ་མ་ལགས་པ།། བོད་རྣ་ཐོས་ཙམ་ལ་ཡོང་མ་མྱོང་།། ལར་མི་ཁྱེད་ལས་ངོ་མཚར་ཆེ་བ་ཞིག། ཆོས་མཛད་ཡོངས་ལ་མཐོང་མ་མྱོང་།། རྗེ་དེ་ཙམ་ཡ་མཚན་ཆེ་ལགས་ཀྱང་།། དེ་རིང་གདུགས་ཀྱི་ཉིན་སྐོར་དུ།། མི་བདག་གི་ཞུ་དོན་འབུལ་ལུགས་ལ།། ",
  "རྗེ་དམ་པའི་ཐུགས་ཀྱིས་མ་དགོངས་པས།། བདག་ལས་ངན་སྒྲིབ་པ་ཆེ་ཆེ་འདྲ།། གཡར་ངོ་བསོད་ནམས་ཆུང་ཆུང་འདྲ།། ལྷ་ཆོས་ཀྱི་སྐལ་བ་མེད་མེད་འདྲ།། ད་ནི་ཡི་ཆད་གློ་བ་རྨོངས།། སེམས་ཀྱང་མི་དགའ་ཕྱད་མ་ཕྱོད།། ལམ་ཡང་མི་ཤེས་ཕྱི་མ་ནང་།། ཡོངས་སྤྲུལ་སྐུ་སངས་རྒྱས་མཐོང་མཐོང་ནས།། བཀའ་དྲིན་ཚིག་གསུམ་མ་ཐོབ་ན།། རྗེ་མ་མཇལ་བ་དང་ཅི་མ་འདྲ།། ",
  "རྒྱལ་ཁམས་ཀྱི་མི་ལ་ཇི་སྐད་།",
  "སླར་ལོག་ཡུལ་དུ་གཡར་ངོ་ཚ།། དེ་བས་རང་སྲོག་རང་གིས་གཅོད།། ལར་སེམས་ཅན་སྐྱེས་ནས་འཆི་བ་ལ།། དུས་ད་ལྟ་ཙམ་ལ་ཤི་བ་ལེགས།། རྗེ་གྲུབ་ཐོབ་གཅིག་གི་དྲུང་དུ་འགུམ།། ཡིད་དམ་པའི་ཆོས་ལ་བསམས་ནས་འགུམ།། གཏམ་དེ་ལས་སྙན་དུ་ཅི་སྒྲོག་པ།། རྗེ་མངོན་ཤེས་ཅན་གྱི་ཐུགས་ཀྱིས་མཁྱེན།། ལར་ཡང་ཁྱེའུ་ཆུང་བསོད་ནམས་ཆུང་།། ",
  "ཞེས་གསོལ་བ་བཏབ་ནས། གཅུད་ལ་བོར་བས་རྗེ་བཙུན་གྱི་ཐུགས་དགོངས་ལ། ཁོ་ང་ལ་འདི་ཙམ་དུ་མོས་ཤིང་གདུང་སེམས་ཆེ་བ་དེ། སྨོན་ལམ་གྱི་འབྲེལ་བ་ཡོད་པར་འདུག། མདང་རྨི་ལམ་དུ་བྱུང་བ་དེ་ཡང་འདི་ཁོ་ན་ཡིན་པར་ངེས། ད་ནི་རྗེས་སུ་བཟུང་དགོས་སྙམ་དུ་དགོངས་ནས། ཁོའི་ཞུས་ལན་མགུར་དུ་བཞེས་པ། ",
  "བུ་ཁྱེའུ་ཆུང་ཡོན་བདག་ཚུར་ཉོན་དང་།། ཁྱོད་དགེ་སེམས་འདུན་པ་ཆེ་ལུགས་ཀྱིས།། ལས་ངན་སྒྲིབ་པ་ཆུང་བར་ངེས།། ཞུ་དོན་སྤོབས་པ་ཆེ་ལུགས་ཀྱིས།། ང་རྒྱལ་རང་མཐོང་ཆུང་བར་ངེས།། བརྩོན་འགྲུས་ནན་ཏན་ཆེ་ལུགས་ཀྱིས།། ལེ་ལོ་སྙོམ་ལས་ཆུང་བར་ངེས།། གཏོང་ཕོད་འབུལ་སྙིང་ཆེ་ལུགས་ཀྱིས།། སེར་སྣ་ཞེན་ཆགས་ཆུང་བར་ངེས།། ཤེས་རབ་སྙིང་རྗེ་ཆེ་ལུགས་ཀྱིས།། གཏི་མུག་ཞེ་སྡང་ཆུང་བར་ངེས།། མི་ང་ལ་ལྷག་པར་མོས་ལུགས་ཀྱིས།། སྔོན་ཡང་དམ་པ་བསྟེན་པར་ངེས།། བུ་དེ་ཕྱིར་ཡི་ཆད་མི་ཟེར་བར།།",
  "ཁྱོད་རྒྱལ་ཁྲོམ་སྨད་ནས་འོངས་པ་དང་།། ང་གུང་ཐང་རྩ་ནས་འཁྱམས་པ་གཉིས།། ད་ནང་གདུགས་ཀྱི་སྔ་དྲོ་ལ།། ཆུ་བོང་ཆུ་སྔོན་མོའི་འགྲམ་དུ་འཕྲད།། ཆུ་མིག་དངུལ་འབུམ་གྱི་རྩ་བར་འཛོམ།། དེ་སྔོན་ཆད་སྨོན་ལམ་བཏབ་པ་འདྲ།། སྦྱངས་པའི་ལས་འབྲེལ་ཡོད་པར་ངེས།། ཀུན་གཞིའི་བག་ཆགས་སད་པ་འདྲ།། དེ་ཡན་ཆད་རྟེན་འབྲེལ་བཟང་པོའི་གླུ།། ",
  "ད་ཡང་དག་དོན་ལ་གཏུགས་ཙ་ན།། བུ་སྙིང་ནས་ལྷ་ཆོས་བྱ་བསམ་ན།། དད་པ་ཞིག་གཏིང་ནས་སྐྱེས་པ་ན།། ཚེ་འདི་ལ་ཕྱི་མིག་མི་ལྟ་ན།། བདེན་པར་ང་ཕྱིར་འབྲང་བ་ན།། གཉེན་ཚན་བདུད་ཀྱི་བཤོལ་འདེབས་ཡིན།། ཟས་ནོར་བདུད་ཀྱི་སོ་པ་ཡིན།། འདྲིས་ཤིང་ངན་ནོ་འཛིན་ཆགས་སྤོངས།། འདོད་ཡོན་བདུད་ཀྱི་ཞགས་པ་ཡིན།། འཆིང་བར་ངེས་སོ་ཞེན་པ་ཐོངས།། གཞོན་གྲོགས་བདུད་ཀྱི་བུ་མོ་ཡིན།། སླུ་བར་ངེས་སོ་ཁོང་ཟོན་གྱིས།། ཕ་ཡུལ་བདུད་ཀྱི་བཙོན་ར་ཡིན།། ཐར་བར་དཀའོ་མྱུར་དུ་བྲོས།། ",
  "ལར་ཐམས་ཅད་བཞག་ནས་འགྲོ་དགོས་ཏེ།། དུས་ད་ལྟ་བཞག་ན་དོན་ཅན་ལགས།། སྒྱུ་ལུས་ཀྱི་ཐོ་ཡོར་ཅིས་ཀྱང་འགྱེལ།། དུས་ད་ལྟ་རྟེན་འབྲེལ་བསྒྲིགས་ན་ལེགས།། སེམས་ཀྱི་བྱ་རྒོད་ཅིས་ཀྱང་འཕུར།། དུས་ད་ལྟ་ནམ་འཕང་བཅད་ན་ལེགས།། མི་ང་ཟེར་དེ་ཚོ་ཉན་སྤྱོད་ན།། བུ་ཁྱོད་ལ་ལྷ་ཆོས་སྐལ་བ་ཡོད།། འཇུག་སྒོ་དབང་དང་བྱིན་རླབས་བྱ།། ཟབ་མོ་སྙན་བརྒྱུད་ཀྱི་གདམས་པ་སྦྱིན།། བུ་ཁྱོད་ཀྱི་ལམ་སྣ་ཟིན་ཏེ་མཆི།། རྣལ་འབྱོར་ང་ཡང་སྤྲོ་བ་སྐྱེ།། ཁྱེའུ་ཆུང་གི་སེམས་ལ་དེ་ལྟར་།",
  "རྗེ་བཙུན་གྱིས་དེ་སྐད་གསུངས་ནས་ཁོ་བྲོད་པ་བསྐྱེད་པ་ལས་ཁོ་ཤིན་ཏུ་མགུ་ནས། རྗེ་བཙུན་གྱི་ཞབས་སྤྱི་བོར་བླངས། ཕྱག་མང་པོ་བཙལ། བསྐོར་བ་དུ་མ་བྱས། སྨོན་ལམ་བཏབ་ནས་སོང་སྐད། ",
  "དུས་ཕྱིས་ཟླ་བ་བཞི་ཙམ་ན་རྗེ་བཙུན་བྲིན་གྱི་སྨན་ལུང་ཆུ་དབར་ན་བཞུགས་པའི་དུས་སུ་ཁོང་ཞང་ཚན་གཉིས་འོངས་ནས། ཞང་པོས་ཞུ་ཡས་ཀྱི་གཡུ་མེ་སྒྲོན་དཀར་པོ་དང་། ཚ་བོས་གསེར་སྲང་ཕྱེད་ཕུལ་བ་མ་བཞེས་ནས། དེའི་དུས་བླ་མ་བ་རི་ལོཙྪ་བ་བྲིན་ན་གཙུག་ཏོར་རྣམ་རྒྱལ་གྱི་མཆོད་རྟེན་བཞེངས་པ་དང་དུས་མཚུངས་པས། རྗེ་བཙུན་གྱི་ཞལ་ནས། ཁྱེད་ཞང་ཚན་གཉིས་ཀྱི་འབུལ་བ་དེ་ང་ལ་མེད་ཀྱང་རུང་གིས། བླ་མ་བ་རི་ལོཙྪ་བ་ལ་ཕུལ་ལ་དབང་བསྐུར་ཞུས་ཤིག། ",
  "གདམས་པ་ང་རང་གིས་གདབ་ཀྱིས་གསུངས་ནས། རྗེ་བཙུན་ཉིད་ཀྱིས་ཞུ་སྣ་མཛད་དེ། བླ་མ་བ་རི་ལོཙྪ་བ་ལ་བདེ་མཆོག་གི་དབང་རྫོགས་པར་ཞུས། ",
  "བླ་མས་ཁོང་ཞང་ཚན་གཉིས་ལ་ཕྱིའི་ཆོས་གཙུག་ཏོར་རྣམ་རྒྱལ་གྱི་ཆོས་སྐོར་དང་། ཚེ་བསྲིང་བའི་ཆོ་ག་མེ་རུ་སིངྷའི་འདོན་ཐབས་དང་། འཕགས་པ་དོན་ཡོད་ཞགས་པའི་སྐོར་དང་གསུམ་གནང་། ",
  "ནང་གི་ཆོས་བདེ་མཆོག་ཡི་གེ་བདུན་པ་འི་སྒྲུབ་ཐབས་དང་། བླ་མ་བརྡའི་རྗེ་བཙུན་མའི་སྐོར་དང་། ལྷ་མོ་ཀུ་རུ་ཀུལླེའི་སྒྲུབ་ཐབས་དང་གསུམ་གནང་། ",
  "དེར་ཁོང་གཉིས་ཀྱིས་བླ་མ་བ་རི་ལོཙྪ་བ་ས་སྐྱར་བསྐྱལ་ནས་གཟོད་ཡར་ལོག་སྟེ། རྗེ་བཙུན་གྱི་ཞབས་དྲུང་དུ་ལོ་ལྔ་བསྡད་པས། ཡོངས་སུ་གྲགས་པ་ནཱ་རོ་པ་འི་ཆོས་དྲུག་དང་། མངའ་བདག་མཻ་ཏྲི་པ་ནས་བརྒྱུད་པའི་ཕྱག་རྒྱ་ཆེན་པོ་རྣམས་ཉམས་ཁྲིད་དུ་བསྐྱངས་ཏེ། གདམས་ངག་མ་ལུས་པ་གནང་ནས། སྔར་གྱི་མིང་ཞུ་ཡས་དར་མ་དབང་ཕྱུག་བྱ་བ་ཡིན་པ་ལ། ཕྱིས་རྗེ་བཙུན་གྱིས་རས་པ་ཞི་བ་འོད་དུ་མིང་སྤོས་པ་དེ། སྔར་མི་ཆོས་ཀྱི་དུས་ཤིན་ཏུ་རོ་བཙའ་བ་ཡིན་པ་ལ། ཕྱིས་འཇིག་རྟེན་བློས་བཏང་བ་ཞིག་བྱུང་ནས། རྗེ་བཙུན་གྱི་དྲུང་དུ་གོས་རས་རྐྱང་ལས་མི་གོན་པ། ཀོ་པགས་ཀྱི་ལྷམ་མི་གྱོན་པ། ཕ་ཡུལ་དུ་མི་འགྲོ་བ། ཉི་མ་གཉིས་ལྡང་བ་ལས་ལྷག་པའི་རྫས་མི་འཛིན་པའི་དམ་བཅའ་རྣམས་ཕུལ་ནས། སྙིང་རུས་ཀྱིས་བསྒོམས་པས་ཉམས་བཟང་པོ་སྐྱེས་པ་ལས། རྗེ་བཙུན་མཉེས་ནས་མགུར་འདི་གསུངས་སོ།། ",
  "བླ་མ་དམ་པ་རྣམས་ལ་ཕྱག་འཚལ་ལོ།། སྒྲུབ་བརྒྱུད་ཐུགས་རྗེ་ཅན་འདི་བྱིན་རླབས་ཆེ།།",
  "མར་པ་མི་ལའི་གདམས་ངག་ནུས་པ་ཆེ།། ཁྱེའུ་ཆུང་ཞི་བ་འོད་འདི་སྒོམ་སྲན་ཆེ།། མ་དང་མཁའ་འགྲོས་རྟོགས་པ་མྱུར་དུ་བསྐྱེད།། བུ་ཉམས་ལེན་མཐའ་རུ་འདོན་པ་ན།། ཁ་ལྟ་སྐམ་པོ་མ་ལབ་པར།། ཆོས་ལ་ཕྱོགས་རིས་མེད་པར་མཛོད།། ",
  "མི་སྔོན་གྱི་ཇོ་བཟང་མ་འདོད་པར།། དབེན་པ་མི་མེད་ལུང་སྟོང་འགྲིམས།། གྲོགས་ངན་གཡོག་དང་མ་འགྲོགས་པ་ར།། གཅིག་པུར་རྒྱུན་དུ་ཟུག་པར་གྱིས།། བླ་མ་བྱེད་འདོད་མ་སེམས་པར།། དམན་ས་ཟུང་ལ་སྒོམ་སྒྲུབ་གྱིས།། མྱུར་དུ་གྲུབ་རྟགས་མ་འདོད་པར།། སྒོམ་ཡུན་ཤི་དང་མཉམ་པར་གྱིས།། ཚིག་དང་ཐ་སྙད་མ་སློབ་པར།། སྙན་བརྒྱུད་གདམས་ངག་ཡེངས་མེད་སྒོམས།། རང་ལ་ཨེ་ཕན་བསམ་པ་ན།། ཐ་སྙད་སྤོངས་ལ་སྒོམ་སྒྲུབ་མཛོད།། ",
  "ཅེས་གསུངས་པས། ཞི་བ་འོད་ཀྱིས་སྔོན་ལ་ཤེས་པར་བསླབས་ནས་མ་བསྒོམས་ན་གོལ་ས་ཡོད་ཟེར་བ་ཇི་སྐད་ལགས་ཞུས་པས། ",
  "རྗེ་བཙུན་གྱི་ཞལ་ནས་ཚེ་འདི་བློས་མ་ཐོངས་པ་དང་། གནད་མ་ཤེས་པ་ལ་གོལ་ས་འབྱུང་བ་ཡིན། ང་མར་པའི་བུ་བརྒྱུད་ལ་གོལ་ས་མེད་ཚིག་དང་ཐ་སྙད་མ་སློབ་པར་སྒོམ་ལ་དྲིལ་ཞེས་མགུར་འདི་གསུངས་སོ།། ",
  "བླ་མ་དམ་པའི་ཞབས་ལ་འདུད།། ཚིག་གིས་སྦོས་པའི་སྟོན་པ་དེ།། རྩོད་དུས་ཁྲམ་པས་སྨྱོན་སྨྱོན་བྱེད།། ལབ་དུས་བྲེད་མས་ལབ་ལབ་བྱེད།། ཉལ་དུས་མི་ཆེན་ཉལ་ཉལ་བྱེད།། འགྲོ་དུས་ཧོར་འདྲ་འགྲོ་འགྲོ་བྱེད།། བགེགས་དང་གོལ་ས་དེ་ལ་མང་།།",
  "སྤྱིར་ཁམས་གསུམ་རིགས་དྲུག་སོ་སོར་གོལ།། སོ་སྐྱེ་འདོད་པའི་ལས་སུ་གོལ།། ཉན་རང་ཞི་བདེའི་གནས་སུ་གོལ།། དགེ་བཤེས་ཟ་བའི་ཐབས་སུ་གོལ།། སྟོན་པ་ཚིག་གི་རྫོང་དུ་གོལ།། དགེ་སློང་བཟང་རྫུའི་ངང་དུ་གོལ།། རྣལ་འབྱོར་སྨྱོན་པའི་གསེབ་ཏུ་གོལ།། སྒོམ་ཆེན་སྟོང་ལྟ་ཧད་པོར་གོལ།། མི་ཤེས་ཐམས་ཅད་གོལ་ཚབས་ཆེ།། སྙན་རྒྱུད་མཁའ་འགྲོའི་ཁ་རླངས་ལ།། གོལ་ས་ཡོད་སྙམ་བདུད་ཡིན་པས།། རས་ཆེན་དྲུང་དུ་ཞི་བ་འོད།། གོལ་སར་ཤོར་ན་བསླུས་པ་ཡིན།། ཐེ་ཚོམ་སྤོངས་ལ་སྒོམ་སྒྲུབ་མཛོད།། དམར་ཁྲིད་ལག་ལེན་མངོན་སུམ་ལ།། གོལ་ས་བྱུང་ན་བདེན་པ་མེད།། བུ་ཐ་སྙད་སློབ་གཉེར་མ་སེམས་པར།། རྩེ་གཅིག་སྒོམས་དང་འབྲས་བུ་ཐོབ།། ",
  "ཅེས་གསུངས་པས། ཐ་སྙད་སྤངས་ནས་རྩེ་གཅིག་ཏུ་བླ་མའི་དྲུང་ན་ལྟོ་གོས་ལ་གྱོང་ཆེན་པོ་བསྐུར་ནས་སྒོམ་ཞིང་ཡོད་པའི་ཚེ། སྔར་གྱི་གྲོགས་པོ་ཞིག་སླེབ་བྱུང་བས། ཁོས་རས་པ་ཞི་བ་འོད་ཀྱི་ལྟོ་གོས་སོགས་ཟས་ནོར་དང་བྲལ་བའི་འཕྲལ་གྱི་འདུག་ཚུགས་ངན་པ་དེ་མཐོང་ནས། གོ་ལོག་གི་སྙིང་རྗེ་སྐྱེས་ཏེ། ཁོ་ན་རེ། ཞུ་ཡས་དར་མ་དབང་ཕྱུག། ཁྱོད་དང་པོ་ཕྱུག་པོ་ཆེན་པོའི་གཅེས་ཕྲུག་ཡིན་པ་ལ། ད་སྤྲང་རྒན་བཟར་མེད་བགོར་མེད་འདི་འདྲ་ཞིག་བྱས་འདུག་ཨང་ཟེར་བའི་ལན་དུ། རས་པ་ཞི་བ་འོད་ཀྱིས་མགུར་འདི་གསུངས་སོ།།",
  "",
  "ཕ་བླ་མ་རྗེ་བཙུན་སངས་རྒྱས་ཀྱི་ངང་།། ཕ་མ་གཉིས་པོ་མཆོད་གནས་ཀྱི་རྟེན།། སྤུན་ཟླ་ཕན་ཆད་འཁོར་བའི་རྒྱུ།། བདག་དེས་ཀྱང་ཉེ་དུ་སྤངས་པ་ལགས།། ",
  "རང་ཉིད་གཅིག་པུ་སངས་རྒྱས་ཀྱི་ངང་།། ཆོས་མཐུན་གྲོགས་པོ་དགེ་སྦྱོར་གྱི་རྟེན།། གསུམ་བཞི་ཕན་ཆད་ལོང་གཏམ་གྱི་རྒྱུ།། བདག་དེས་ཀྱང་གཅིག་པུར་བསྡད་པ་ཞིག་ལགས།། ",
  "གདམས་ངག་ཚིག་གཅིག་སངས་རྒྱས་ཀྱི་ངང་།། གསལ་འདེབས་བེའུ་བུམ་དགེ་སྦྱོར་གྱི་རྟེན།། དཔེ་སྣ་མང་པོ་ང་རྒྱལ་གྱི་རྒྱུ།། བདག་དེས་ཀྱང་ཟིན་བྲིས་སྤངས་པ་ཞིག་ལགས།། ",
  "རི་ཁྲོད་དགོན་པ་སངས་རྒྱས་ཀྱི་ངང་།། འཚོ་བ་བྱ་ཚོལ་དགེ་སྦྱོར་གྱི་རྟེན།། རྫས་ཡོ་བྱད་མང་པོ་ཆགས་པའི་རྒྱུ།། བདག་དེས་ཀྱང་ཕ་ཡུལ་སྤངས་པ་ཞིག་ལགས།། ",
  "རྒྱལ་ཁམས་ཕྱོགས་མེད་སངས་རྒྱས་ཀྱི་ངང་།། དད་ལྡན་གྱི་བསོད་ནམས་དགེ་སྦྱོར་གྱི་རྟེན།། འཁོར་གཡོག་མང་པོ་ཉོན་མོངས་ཀྱི་རྒྱུ།། བདག་དེས་ཀྱང་འཁོར་གཡོག་སྤངས་པ་ཞིག་ལགས།། ",
  "ཞེས་གསུངས་པས། ཁོ་ཡང་དད་པ་སྐྱེས་ནས་ཀ་ཆ་མང་པོ་ཕུལ་ལོ།། རྗེ་བཙུན་ཡང་ཤིན་ཏུ་མཉེས་ནས་སྐུ་མྱ་ངན་ལས་མ་འདས་ཀྱི་བར་དུ་ཕྱག་ཕྱི་བསྒྲུབས་ཆོས་གདམས་ངག་རྫོགས་པར་ཞུས་ནས། ཉམས་རྟོགས་ཀྱི་གོལ་ས་རྣམས་བཅད་པ་ཡིན་ནོ།། ",
  "ཚ་བོས་རས་པ་མ་བྱུང་བར་རྗེ་བཙུན་ཅུང་ཟད་མ་མཉེས་ཤིང་། གླེན་བཙུན་སངས་རྒྱས་སྐྱབས་ཞེས་བྱ་བ་གཉའ་ནང་དུ་ར་སྣ་ན་དགོན་ཆུང་བཟུང་ནས་ཡོད་།",
  "",
  "རས་པ་ཞི་བ་འོད་དེ་རྗེ་བཙུན་མྱ་ངན་ལས་འདས་རྗེས། ཕ་དྲུག་གི་གོ་ལུང་སྨན་ཆུའི་ཕུག་པར་བསྒོམས་པའི་མཐར། ཉམས་རྟོགས་ས་ལམ་གྱི་ཡོན་ཏན་ཐམས་ཅད་མཐར་ཕྱིན་ཏེ། སྒྲུབ་ཕུག་གི་བྲག་ཟང་ཐལ་ཕུག་ནས་སྐུ་ཚེ་འདི་ཉིད་ཀྱིས་མཁའ་སྤྱོད་དུ་བྱོན་པ་ཡིན་ནོ།། ",
  "ཆུ་མིག་དངུལ་འབུམ་སོགས་རས་པ་ཞི་བ་འོད་ཀྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལ་ནོར་དང་ལོངས་སྤྱོད་གཞན་ཅི་ཡང་མེད་པ་ལས། ཉེ་བར་མཁོ་བའི་ཡོ་བྱད་གང་ཡོད་ཐམས་ཅད་སྦའི་བེར་མ་ལྕག་ཅིག་ཡོད་པ་ལ་བཏགས་པ་ཞིག་ཡོད་པ་དེ་བསྣམས་ཏེ། སེ་བན་རས་པས་ཕྱག་ཕྱི་བགྱིས་ནས། གཅེན་ལུང་གི་ཆུ་མདའ་མཁར་བུར་རོ་སྙོམས་ཟས་ཀྱི་ལྡོམ་བུ་ལ་བྱོན་པས། ཡུལ་དེ་ན་རྒན་མོ་གཅིག་མིན་པ་མི་སུ་ཡང་མི་འདུག། ",
  "རྒན་མོ་དེ་ལ་འཚོ་བ་སློང་གསུངས་པས། རྒན་མོ་དེ་ན་རེ། ང་ཅི་ཡང་མེད་པའི་དབུལ་མོ་ཞིག་ཡིན། ཕྱི་ལོགས་ཞིང་ཁ་ཕ་གི་ན་ངན་རྫོང་ཕྱུག་པོ་བྱང་ཆུབ་འབར་ཞེས་བྱ་བ། དེ་རིང་སོ་ནམ་བྱེད་ཀྱིན་ཡོད། ",
  "དེར་བྱོན་དང་བཞེས་པ་འདྲེན་ཏེ་འོང་ཟེར་བས། རྗེ་བཙུན་ཡབ་སྲས་ཀྱང་དེར་བྱོན་པས། ཕྱུག་པོ་དེ་ས་བོན་ཁལ་གཅིག་ལ་སྟེགས་བྱས་ནས་བསྡད་འདུག་པ་ལ། རྗེ་བཙུན་ཆེན་པོས། ཡོན་བདག་ཁྱོད་ཕྱུག་པོ་ཞིག་ཡིན་ཟེར་བ། ངེད་རྣལ་འབྱོར་པ་འདི་གཉིས་ལ་དེ་རིང་ཉིན་འཁོར་གྱི་ཚ་ཆོས་སློང་དགོས་གསུངས་པས། ཁོ་ན་རེ། བཞེས་པ་དྲངས་པས་ཆོག། ",
  "ཁྱེད་རྣལ་འབྱོར་པ་གཤའ་མ་ཞིག་ཡིན་ན་སྣང་བ་དཔེ་རུ་འདྲེན་ཤེས་པ་ཡིན་པས། ངའི་ཞིང་རྨོ་བ་འདི་དང་བསྟུན་པའི་མགུར་ཅིག་གསུང་འཚལ་ཞུས་པས། རྗེ་བཙུན་དང་ཉེ་གནས་སེ་བན་གཉིས་པོ་ས་ཁོའི་ཞུས་ལན་མགུར་དུ་གསུངས་པ། ",
  "འོ་ན་ཡོན་བདག་ཁེང་དྲེགས་ཅན།། ངན་རྫོང་ཕྱུག་པོ་ཚུར་ཉོན་དང་།། ཡོངས་དཔྱིད་གསུམ་སོས་ཀའི་ཟླ་བ་ལ།། བོད་མི་རེ་ཞིང་རེ་རྨོ་ཙ་ན།། རྣལ་འབྱོར་ང་ཡང་ཞིང་ཞིག་རྨོ།།",
  "",
  "གཞི་ཉོན་མོངས་ཐ་བའི་ཞིང་ས་ལ།། སྔོན་འགྲོ་དད་པའི་ལུད་ཅིག་བཀྲམ།། བདུད་རྩི་ལྔ་ཡི་རླན་གྱིས་སྦངས།། བློ་དང་ལྡན་པའི་ཞིང་མཁན་གྱིས།། འཁྲུལ་རྟོག་མེད་པའི་ས་བོན་བཏབ།། གཉིས་མེད་གླང་པོ་དོར་བསྡེབས་ནས།། ཤེས་རབ་ལྡན་པའི་ཐོང་གཤོལ་བཏགས།། དམ་ཚིག་ལྡན་པས་སྣ་ཁྲིད་དེ།། ཡེངས་པ་མེད་པའི་ཐོང་བཙུགས་ནས།། བརྩོན་འགྲུས་མྱུར་པོའི་ལྕག་བཅུག་པས།། ཐ་བ་སྲ་ཡང་ཕེད་དེ་མཆི།། བྱང་ཆུབ་མྱུ་གུ་ཐོན་ཏེ་མཆི།། འབྲས་བུ་དུས་སུ་སྨིན་ཏེ་མཆི།། ཁྱོད་འཇིག་རྟེན་འདི་ཡི་སོ་ནམ་མཁན།། ང་སྐྱེ་བ་གཏན་གྱི་སོ་ནམ་མཁན།། སྟོན་ཐོག་སུ་མང་བལྟ་ཡང་བལྟ།། ནམ་ཕུགས་སུ་སྐྱིད་འགྲན་ཡང་འགྲན།། དེ་སྣང་བ་དཔེ་རུ་དྲས་པ་ཡིན།། སོ་ནམ་གླུ་རུ་བླངས་པ་ཡིན།། ཐུགས་དགྱེས་པར་མཛོད་ཅིག་ཁེངས་དྲེགས་ཅན།། ཁྱེད་རང་དོན་ལགས་ཀྱིས་ཚོགས་གསོག་མཛོད།། ",
  "ཅེས་གསུངས་པ་དང་། ཡང་ཁོ་ན་རེ་འོ་ན་རྣལ་འབྱོར་པ་ཁྱེད་རང་གི་ཕྱག་ན་བསྣམས་པའི་སྦ་ལྕག་དེའི་བརྡ་ཅི་ལགས། བྱིས་པའི་རྩེད་མོའམ། སྨྱོན་པའི་ལག་ཆ་ལྟ་བུ་འདི་ལ་དོན་ཞིག་ཡོད་ངེས་པས། འདིའི་དོན་འགྲོལ་བར་ཞུ་ཞུས་པས། ཡང་རྗེ་བཙུན་གྱིས་ཁོའི་ཞུས་ལན་མགུར་དུ་གསུངས་པ། ",
  "འོ་ན་ཡོན་བདག་འདྲི་རྟོགས་མཁན།། ཁྱོད་སྦྱིན་ཤུགས་ཅན་དེ་ཚུར་ཉོན་དང་།། མི་ང་ངོ་ཁྱོད་ཀྱིས་ཤེས་མ་ཤེས།། ང་ངོ་ཁྱོད་ཀྱིས་མ་ཤེས་ན།། ཁོ་བོ་མི་ལ་རས་པ་ཡིན།། ང་དཀའ་བ་སྤྱད་པའི་གང་ཟག་ཡིན།། སྙིང་རུས་བྱས་པའི་སྒོམ་ཆེན་ཡིན།།",
  "ཕྱོགས་མེད་སྦྱངས་པའི་རྣལ་འབྱོར་ཡིན།། ང་ཡི་ལག་ན་བཟུང་བའི་སྦ་འཁར་འདི།། དང་པོ་རྒྱ་བྲག་ལོགས་ལ་སྐྱེས།། བར་དུ་རྒྱ་ཟོར་གུག་པས་བརྔས།། ཐ་མ་ཤ་འབྲེང་མཉེན་ལ་དྲགས།། ",
  "འོངས་ནི་ལྷོ་ཁ་མོན་ནས་འོངས།། བཀལ་ནི་ཐེག་ཆེན་མཛོ་ལ་བཀལ།། འགྲིམས་ནི་ཚོང་འདུས་རྣམས་སུ་འགྲིམས།། ཕུལ་ནི་དད་པ་ཅན་གྱིས་ཕུལ།། ",
  "ད་ལྟ་ང་ཡི་བེར་མ་ལྕག། འདི་དོན་ཁྱོད་ཀྱིས་གོ་མ་གོ།། འདི་དོན་ཁྱོད་ཀྱིས་མ་གོ་ན།། འདི་དོན་བཤད་ཀྱིས་ལེགས་པར་ཉོན།། ",
  "སྦ་མ་ཐོག་རྩ་བ་བཅད་པ་དེ།། འཁོར་བའི་གཞི་རྩ་བཅད་པའི་རྟགས།། སྦ་ཡ་ཐོག་རྩེ་མོ་བཅད་པ་དེ།། ཐེ་ཚོམ་གོལ་ས་བཅད་པའི་རྟགས།། ",
  "ཁྲུ་དོ་ཚད་ལ་བོར་བ་དེ།། ཆོས་པའི་ཚད་དོར་བོར་བའི་རྟགས།། སྦ་རྒྱུ་ནས་བཟང་ཞིང་མཉེན་པ་དེ།། གཞི་སེམས་ཉིད་ཡེ་ནས་བཟང་བའི་རྟགས།། ",
  "སྦ་རྩི་འཇམ་ཁ་དོག་ལེགས་པ་དེ།། སེམས་གཉུག་མའི་དོན་ལ་སྦྱངས་པའི་རྟགས།། སྦ་དྲང་ལ་ལྡེམ་པར་འདུག་པ་དེ།། དོན་མ་ནོར་ཉམས་སུ་ལེན་པའི་རྟགས།། ",
  "སྦ་ལ་ལུང་སུ་ལ་འདུག་པ་དེ།། བྱང་ཆུབ་རྒྱུན་ལམ་འབྱོངས་པའི་རྟགས།། སྦ་དུམ་བུ་བཞི་རུ་འདུག་པ་དེ།། ཚད་མེད་བཞི་དང་ལྡན་པའི་རྟགས།། ",
  "སྦ་ལ་ཚིགས་གསུམ་འདུག་པ་དེ།། གཞི་ལ་སྐུ་གསུམ་ཚང་བའི་རྟགས།། སྦ་ཁ་དོག་བསྒྱུར་དུ་མེད་པ་དེ།། གཞི་ཆོས་ཉིད་འགྱུར་བ་མེད་པའི་རྟགས།། ",
  "སྦ་ཟླུམ་ལ་འགྲིལ་བར་འདུག་པ་དེ།།",
  "ཆོས་ཉིད་སྤྲོས་དང་བྲལ་བའི་རྟགས།། སྦ་ཡེ་ནས་དཀར་ཞིང་འཚེར་བ་དེ།། ཆོས་སྐུ་དྲི་མ་མེད་པའི་རྟགས།། སྦ་ལ་སྦུ་གུ་འདུག་པ་དེ།། ཆོས་རྣམས་ཐམས་ཅད་སྟོང་པའི་རྟགས།། སྦ་ལ་སྨེ་བ་འདུག་པ་དེ།། ཆོས་ཐིག་ལེ་ཉག་གཅིག་གོ་བའི་རྟགས།། ནག་པོ་ཚག་ཚིག་འདུག་པ་དེ།། བོད་ཀྱི་རྣལ་འབྱོར་རས་པ་ལ།། རྣམ་རྟོག་ཕྲ་མོ་ཡོད་པའི་རྟགས།། སྦ་ཆོ་རིས་ཡེ་ནས་བཙུན་པ་དེ།། ཆོས་ཚུལ་བཞིན་ཉམས་སུ་བླངས་པའི་རྟགས།། སྦ་མཛེས་ཤིང་ཡིད་དུ་འོང་བ་དེ།། འགྲོ་བ་དད་ཅིང་འདུན་པའི་རྟགས།། སྦ་ཞབས་ལྕགས་ཀྱིས་བསྐོར་བ་དེ།། རྣལ་འབྱོར་རི་ཁྲོད་འགྲིམ་པའི་རྟགས།། འཆང་བཟུང་ཟངས་ཀྱིས་དྲིལ་བ་དེ།། ཌཱ་ཀི་དབང་དུ་འདུས་པའི་རྟགས།། སྦ་ལ་ལྕགས་གཟེར་བཏབ་པ་དེ།། རྣལ་འབྱོར་སྙིང་རུས་ཆེ་བའི་རྟགས།། ",
  "ར་གན་ཨ་ལོང་བཏགས་པ་དེ།། ནང་གི་ཡོན་ཏན་རྒྱས་པའི་རྟགས།། དེ་ལ་ཤ་འབྲེང་བཏགས་པ་དེ།། རྣལ་འབྱོར་ཤེས་པ་མཉེན་པའི་རྟགས།། ལྕག་འབྲས་གཉིས་སུ་སྒྲིལ་བ་དེ།། ཟུང་འཇུག་ལམ་དུ་ཁྱེར་བའི་རྟགས།། ལྕག་འབྲས་མ་བུ་འཛོམ་པ་དེ།། སྐུ་གསུམ་མ་དང་མཇལ་བའི་རྟགས།། རུས་པའི་སློང་མོར་བཏགས་པ་དེ།། རྣལ་འབྱོར་རྒྱལ་ཁམས་བསྐོར་བའི་རྟགས།། མེ་ལྕགས་ཁུག་མ་བཏགས་པ་དེ།། ཅི་སྣང་གྲོགས་སུ་ཁྱེར་བའི་རྟགས།། དུང་ལོ་དཀར་པོ་བཏགས་པ་དེ།། ཆོས་ཀྱི་འཁོར་ལོ་བསྐོར་བའི་རྟགས།། གཅན་གཟན་རས་མ་བཏགས་པ་དེ།། ཉམ་ང་བག་ཚ་མེད་པའི་རྟགས།། དེ་ལ་མེ་ལོང་བཏགས་པ་དེ།། རྟོགས་ཚད་ནང་ནས་ཤར་བའི་རྟགས།། སྤུ་གྲི་རྣོན་པོ་བཏགས་པ་དེ།། ཉོན་མོངས་ཟུག་རྔུ་གཅོད་པའི་རྟགས།། ཤེལ་སྒོང་རྡོ་གཅིག་བཏགས་པ་དེ།། བག་ཆགས་དྲི་མ་སྤངས་པའི་རྟགས།། བ་སོའི་འཕྲེང་བ་བཏགས་པ་དེ།།",
  "བླ་མ་ཡིད་ལ་འཕྲེང་བའི་རྟགས།། དྲིལ་བུ་གཡེར་ཁ་བཏགས་པ་དེ།། སྙན་པ་ཕྱོགས་བཅུར་སྒྲོག་པའི་རྟགས།། སྣམ་རས་དཀར་དམར་བཏགས་པ་དེ།། བུ་སློབ་མང་པོ་འཁོར་བའི་རྟགས།། རྣལ་འབྱོར་ལག་ན་མཛེས་པ་དེ།། མི་ནག་ཐབས་ཀྱིས་འདུལ་བའི་རྟགས།། དེ་དོན་གང་ལགས་འདྲི་བ་དེ།། མོས་གུས་བག་ཆགས་ཡོད་པའི་རྟགས།། མི་ཁྱོད་དང་ང་རུ་འཕྲད་པ་དེ།། སྔོན་ཆད་སྨོན་ལམ་བཏབ་པའི་རྟགས།། དེ་སྦ་ལྕག་དཀར་པོ་རྟགས་ཀྱི་གླུ།། བརྡ་གོ་བར་གདའ་འམ་ལྷ་མི་ཀུན།། དོན་ཆོས་སུ་བདོག་གོ་དད་གུས་གྱིས།། ཁྱེད་ཡུན་དུ་སྐྱིད་ཀྱིས་དམ་ཆོས་མཛོད།། ",
  "ཅེས་སྦ་ལྕག་དཀར་པོ་ཆོས་དང་མཐུན་པའི་མགུར་གསུངས་པས། ",
  "ཡོན་བདག་དེ་དད་པ་ལྷག་པར་སྐྱེས་ཏེ། ཕྱག་བཙལ་ཞབས་སྤྱི་བོར་བླངས་ནས། བླ་མ་ལགས། བདག་མ་ཤི་བར་དུ་མཆོད་གནས་བྱེད་པས་གདན་ཕབ་ལ་བཞུགས་འཚལ་ཞེས་ཞུས་པས། བླ་མ་ཡབ་སྲས་གཉིས་ཞག་བདུན་ལས་བཞུགས་སུ་མ་བཞེད་དེ། ཁྱེད་འཇིག་རྟེན་པ་འི་བླ་མཆོད་ངས་མི་འོང་གསུངས་ནས་གཤེགས་གྲབས་མཛད། ",
  "དེ་ནས་གཤེགས་ཁར་ཡོན་བདག་ན་རེ། ད་བླ་མ་རྗེ་བཙུན་ཅིས་ཀྱང་གཤེགས་ན་ཁྱེད་རང་གི་ཐུགས་ལ་འཁྲུངས་པའི་སྒོམ་ཉམས་ཚིག་གསུམ་ཙམ་གནང་འཚལ་ཞུས་པས། ཡང་རྗེ་བཙུན་ཡབ་སྲས་ཀྱིས་ཁོའི་ཞུས་ལན་དུ་མགུར་འདི་གསུངས་སོ།། ",
  "འོ་ན་ཡོན་བདག་དད་པ་ཅན།། ཁྱོད་ཕྱུག་པོ་མདོ་མེད་ཚུར་ཉོན་དང་།། ཆོས་ཁ་ལ་སླ་སྟེ་དོན་ལ་དཀའ།། ཁྱེད་ཅག་འཁྲུལ་པ་འི་འཇིག་རྟེན་པ།། ལོང་ཡོད་དུ་རེ་ལ་ནམ་ཟླ་འདས།། ཆོས་བྱེད་དོ་སྙམ་ལ་མི་ཚེ་ཟད།། ལར་ནི་དམ་ཆོས་བགྱིས་ན་ལེགས།། ཡོངས་གཡའ་ཡི་ཆུ་མིག་བསིལ་གསུམ་པོ།། ནད་མཁྲིས་པ་སེལ་བར་ཆ་མཆིས་ཏེ།། ལྷ་བྱ་གོང་མོ་མ་ལགས་པ།།",
  "རི་དྭགས་དམན་པས་བཏུང་དབང་མེད།། ",
  "གནམ་ལྕགས་ཐོག་གི་རལ་གྲི་དེས།། གཡུལ་ངོ་བཟློག་པ་ར་ཆ་མཆིས་ཏེ།། གླང་པོ་ས་སྲུང་མ་ལགས་པ།། གླང་ཕྲན་གཞན་ལ་གདགས་དབང་མེད།། ",
  "འཆི་མེད་ལྷ་ཡི་བདུད་རྩི་དེས།། ལུས་བཅུད་ལེན་གྲུབ་པར་ཆ་མཆིས་ཏེ།། སློབ་དཔོན་ཀླུ་སྒྲུབ་མ་ལགས་པ།། ཆོས་མཛད་ཡོངས་ཀྱིས་མྱང་བ་མེད།། ",
  "རོ་ལངས་གསེར་གྱི་སྒྲོམ་བུ་དེས།། དབུལ་པ་སེལ་བར་ཆ་མཆིས་ཏེ།། རྒྱལ་བུ་ཟླ་འོད་མ་ལགས་པ།། དམངས་ཕལ་པ་རྣམས་ལ་སྤྱད་དབང་མེད།། ",
  "རྒྱ་མཚོའི་གཏིང་གི་ནོར་བུ་ལ།། དགོས་འདོད་འབྱུང་བར་ཆ་མཆིས་ཏེ།། ཀླུ་དགའ་བོ་འཇོག་པོ་མ་ལགས་པ།། འཛམ་གླིང་མི་ལ་སྤྱད་དབང་མེད།། ",
  "དགའ་ལྡན་ལྷ་ཡི་ཕོ་བྲང་དེ།། གཟིགས་མོ་ཆེ་བར་ཆ་མཆིས་ཏེ།། སློབ་དཔོན་ཐོགས་མེད་མ་ལགས་པ།། གང་ཟག་ཕལ་གྱིས་མཐོང་བ་མེད།། ",
  "བཟང་དྲུག་སྨན་གྱི་ནུས་པ་དེས།། ནད་ཚ་གྲང་སེལ་བར་ཆ་མཆིས་ཏེ།། ཙན་དན་སྡོང་པོ་མ་ལགས་པ།། ཤིང་ཕལ་པ་རྣམས་ལ་ཡོངས་མི་སྨིན།། ",
  "ལས་རྒྱུ་འབྲས་དཀར་པོ་དགེ་བ་བཅུས།། མཐོ་རིས་ཐོབ་པར་ཆ་མཆིས་ཏེ།། མི་དད་པ་ཅན་ཞིག་མ་ལགས་པ།། སྡིག་པོ་ཆེ་ལ་རང་དབང་མེད།། ",
  "བཀའ་བརྒྱུད་བླ་མའི་མན་ངག་གིས།། བྱང་ཆུབ་ཐོབ་པར་ཆ་མཆིས་ཏེ།། མི་ལས་འཕྲོ་ཅན་ཞིག་མ་ལགས་པ།། སྐལ་མེད་རྣམས་ལ་རང་དབང་མེད།། ",
  "སྙན་བརྒྱུད་མན་ངག་རིན་པོ་ཆེས།། མངོན་སངས་རྒྱ་བར་ཆ་མཆིས་ཏེ།། མི་སྙིང་རུས་ཅན་ཞིག་མ་ལགས་པ།། ཁྱེད་གཡེང་བ་ཅན་ལ་སྒོམ་དབང་མེད།། ",
  "བཟའ་བཏུང་ཟས་ཀྱི་ཚོགས་འཁོར་དེས།། དབུལ་བ་སེལ་བར་ཆ་མཆིས་ཏེ།། ཁྱོད་སྤྱང་མོ་འདྲེན་ནེ་མ་ལགས་པ།། མི་སེར་སྣ་ཅན་ལ་སྤྱད་དབང་མེད།། ",
  "ཟང་ཟིང་ནོར་གྱི་གཏོང་ཕོད་དེས།། རང་རྒྱགས་ཡིན་པར་ཆ་མཆིས་ཏེ།།",
  "ཁྱོད་ངན་རྫོང་ཕྱུག་པོ་མ་ལགས་པ།། ནོར་ཡོད་དགུ་ཅོག་གིས་གཏོང་མི་ཕོད།། ང་རྣལ་འབྱོར་མི་ལ་རས་པ་དང་།། ཉེ་གནས་སེ་སྟོན་རས་པ་གཉིས།། ཁྱོད་གཅེན་ལུང་གི་ངན་རྫོང་ཕྱུག་པོ་གསུམ།། ཞག་བདུན་བར་དུ་ཉལ་ས་གཅིག། དེ་སྨོན་ལམ་འབྲེལ་པ་བཞག་པ་ཡིན།། ད་ནི་མི་སྡོད་འཁྱམ་དུ་འགྲོ།། ཁྱོད་ཡོན་བདག་བཟའ་མི་འཁོར་བཅས་རྣམས།། ཚེ་རིང་ནད་མེད་སྨོན་ལམ་འཚལ།། ",
  "ཞེས་གསུངས་ཤིང་། ཁྱེད་ཀྱིས་ང་ལ་ཟས་བྱིན་པ་དང་། ངས་ཁྱོད་ལ་ཆོས་བཤད་པ་དང་། ཉལ་བའི་གནས་མལ་གསུམ་པོ་དེ་གལ་ཆེ་བ་ཡིན། ",
  "ལར་མོས་པ་སེམས་ཀྱི་ས་བོན་བྱ་བ་དུས་རྟག་ཏུ་དད་པ་བྱས་ན་ཚེ་ཕྱི་མ་ལྷན་ཅིག་སྐྱེ་བའི་རྒྱུ་ཡིན། སྨོན་ལམ་འབྲེལ་པ་འཇོག་པ་ལ་ཆོས་མང་པོ་བཤད་མི་དགོས། ཡུན་རིང་པོ་འགྲོགས་མི་དགོས། དམིགས་པ་ཡུལ་གྱི་རྐྱེན་དང་། མོས་པ་སེམས་ཀྱི་ས་བོན་འཛོམ་ན། དར་ཅིག་སྣོལ་བ་ཡང་སྨོན་ལམ་གྱི་དབང་གིས་འཛོམ་ནས་འོང་བ་ཡིན། ",
  "ལར་སེམས་དད་ཅིང་འདུན་པ་གལ་ཆེ། དུས་དིང་སང་མི་བསོད་ནམས་མ་བསགས་པས། ནང་གི་ཡོན་ཏན་མང་པོ་ཡོད་པ་མི་མཐོང་། ཕྱིའི་སྐྱོན་བག་རེ་ཡོད་པ་མཐོང་བ་ཡིན། མོས་པ་བྱེད་པ་ལ་ང་དང་ཐག་ཉེ་རིང་མེད། ཐག་ཉེ་ཞིང་ཧ་ཅང་མཛའ་ཆེས་པ་ཡང་འཁོན་ཤུགས་ཅན་དུ་འགྲོ་བ་ཡིན། ཁྱོད་ཀྱི་ཆོས་བྱེད་པ་མི་འོང་། བག་ཆགས་ཀྱིས་བསླབ་དགོས། ངས་ཁྱོད་ལ་སྨོན་ལམ་བཏབ། ཁྱེད་རང་ཡང་ང་ལ་གསོལ་བ་ཐོབ། མོས་གུས་སྐྱེད། དུས་ད་ལྟའི་དད་པ་དང་སྤྱོད་འགྲོས་ལས་མ་འགྱུར་ན། ཚེ་ཕྱི་མ་ལ་སྐྱེ་གནས་ཁྱད་པར་ཅན་དང་། ལོངས་སྤྱོད་ཕུན་སུམ་ཚོགས་པ་འབྱུང་བ་ལ་གདོན་མི་ཟ། ཆོས་བྱེད་པ་ལ་རྒྱལ་ཁམས་མང་པོ་འགྲིམ་མི་དགོས། སླར་ཡང་ངན་སྤྱོད་མང་པོ་མཐོང་ཙ་ན། མི་ཤེས་པ་སྒྲིམ་དུ་འགྲོ་བ་།",
  "ཁྱེད་མི་ཆོས་པའི་ཆོས་དེ་ཡུལ་རང་ན་བཟང་བ་ཡིན། ཚོགས་ཞོར་ལ་སོགས། སེམས་ཀྱིས་ཟིན་ན་སྤྲང་པོ་ལ་ཡོན་མྱུར་དུ་བྱིན་པ་གཅིག་པུས་ཀྱང་ཆོག། ཆོས་འདི་ཡིན་བྱ་བའི་བཟང་བཟང་པོ་ཞིག་ལོགས་ན་མེད། ངེད་ཀྱི་ལད་མོ་ཁྱོད་ཀྱིས་མི་འོང་། སེང་གེས་མཆོངས་སར་ཝས་མཆོངས་ན་རྐེད་པ་ཆག། ངེད་ཀྱི་ལུགས་བཞིན་ཆོས་པ་ཕལ་ཆེར་གྱིས་མི་འོང་བར་གདའ། དེ་བས་ཁྱོད་རང་ཁྱིམ་པ་དྲག་གིས་དད་པ་འདི་ལས་མ་འགྱུར་ཅིག་གསུངས་ནས། རྗེ་བཙུན་དཔོན་སློབ་གཉིས་རོ་སྙོམས་ཀྱི་ལྡོམ་བུ་ལ་བྱོན་པས། ཡུལ་གྲོང་ཞིག་ན་སྔགས་ལུགས་ཀྱི་སྟོན་པ་ཞིག་འདུག་པ་དེ་ན་རེ། རྣལ་འབྱོར་པ་རྣམས་ག་ནས་ཡིན། ཆ་ལུགས་འདི་ལ་བལྟས་ན་ལྟ་བ་དང་སྒོམ་པ་རྣམ་དག་གི་ཉམས་ལེན་རོ་སྙོམས་ཀྱི་སྤྱོད་པས་བོགས་འདོན་པ་ཞིག་ཡོད་ལས་ཆེ་ཤོད་དང་ཟེར་བས། རྗེ་བཙུན་གྱིས་ཁྱོད་རང་ལ་ལྟ་སྒོམ་སྤྱོད་པའི་ཉམས་ལེན་ཡོད་དམ་མེད་ན་ངེད་ལ་ཡོད་པ་བཤད་རུང་ཁྱེད་ཀྱིས་མི་གོ། དེ་བས་ངེད་ལ་ལས་དཀར་པོའི་འབྲེལ་པ་འཇོག་ཕྱིར་ད་ནང་གི་འཚོ་བ་ཞིག་སློང་དང་གསུངས་པས། ",
  "ཁོ་ན་རེ། འཚོ་བ་དྲངས་པས་ཆོག། ང་རང་ཡང་སྔགས་ལུགས་ཀྱི་སྟོན་པ་ཡིན་པས་དེ་ཚོ་གོ་བ་ཙམ་ཡོད་དེ། ངེད་རང་གི་ལུགས་ཀྱི་ལྟ་སྒོམ་སྤྱོད་པ་འདི་ལྟར་ཉམས་སུ་ལེན་ཟེར། ཁོ་རང་གི་ལུགས་ཀྱི་ལྟ་སྒོམ་སྤྱོད་པ་རྒྱས་པར་བཤད་ནས་ཁྱེད་དང་མཐུན་པ་འདུག་གེ་ཟེར་བས། རྗེ་བཙུན་གྱི་ཞལ་ནས་འཁོར་བས་འཇིགས་ནས་ཚེ་འདི་བློས་བཏང་སྟེ། མྱུར་དུ་སངས་རྒྱས་ཐོབ་འདོད་ཀྱི་བསམ་པས་སྦྱོར་བ་མཚན་ལྡན་གྱི་བླ་མའི་བཀའ་བཞིན་ཡེངས་མེད་དུ་མ་བསྒྲུབས་ན། ཚེ་འདིའི་ལོ་འདོད་ཀྱི་ཆེད་དུ་ཡིག་ནག་ལ་བལྟས་པ་འི་ཚིག་རིགས་ཀྱི་ལྟ་སྒོམ་སྤྱོད་པ་རྣམས་ལམ་ལོག་པ་ར་འགྱུར་བ་ཡིན་ཞེས་མགུར་འདི་གསུངས་སོ།།",
  "",
  "ཨང་གེ་གསན་དང་སྟོན་ཆེན་པ།། ཚེ་འདི་བློ་ཡིས་མ་བཏང་བའི།། གཞན་དོན་སྒྲུབ་པ་མི་བྱེད་ཅིང་།། འཁོར་འདས་གཅིག་ཏུ་མ་རྟོགས་ན།། ཡིག་ནག་དཔེ་ལ་བལྟས་པ་ཡི།། རོ་སྙོམས་སྤྱོད་པ་བླ་མེད་དེ།། ཆོས་བརྒྱད་ཆུ་བོས་མ་ཁྱེར་རམ།། མཐའ་བྲལ་གྱི་ལྟ་བ་ཟུང་འཇུག་དེ།། མུ་བཞིའི་གཡང་ལ་མ་ལྷུང་ངམ།། སྒོམ་པ་ཡིད་ལ་མི་བྱེད་པ།། མཚན་མའི་འཇུར་བུས་མ་བཅིངས་སམ།། བདེ་བ་ཆེན་པོའི་ཏིང་འཛིན་དེ།། འདོད་པའི་ཞེན་པས་མ་བསླུས་སམ།། ལུས་ངག་བྱིན་གྱིས་མ་བརླབས་པའི།། མཚན་མའི་ཆོས་ཀྱིས་མ་བཅིངས་སམ།། སྣང་བ་བླ་མར་སྒོམ་དུས་སུ།། རིག་པ་ཡན་ལ་མ་ཤོར་རམ།། གསང་སྔགས་བརྡ་ཡིས་སྟོན་པ་ལ།། བརྡ་དོན་མེད་པར་མ་བཤད་དམ།། རང་སེམས་ཡེ་ནས་རྣམ་དག་ལ།། རྫུན་དང་བཅོས་མས་མ་བསླད་དམ།། བླ་མ་དམ་པས་མ་གནང་བར།། སྤྱོད་པ་རང་དགར་མ་སྤྱད་དམ།། ཚེ་འདིའི་ཞེ་འདོད་འཕྲིན་ལས་རྣམས།། བདུད་ཀྱི་བར་ཆད་མ་ཡིན་ནམ།། བྱིན་རླབས་བརྒྱུད་པར་ལྡན་པ་ཡི།། ལྟ་སྒོམ་ཉམས་ལེན་མ་མཆིས་ན།། བདུད་ཀྱི་མགོ་གཡོགས་བསླུ་ཐབས་ཀྱིས།། འཁོར་བ་ངན་སོང་མི་གྲོལ་ངེས།། དེས་ན་ཡང་དག་བརྒྱུད་པ་སྟེན།། རང་འདོད་མེད་པའི་ཉམས་ལེན་མཛོད།། ཅེས་གསུངས་པས། ",
  "སྟོན་པ་ཤིན་ཏུ་དད་པར་གྱུར་ཏེ། ཤིན་ཏུ་མད་ངོ་མཚར་ཆེ་ཟེར། ཕྱག་བཙལ་ཞབས་སྤྱི་བོར་བླངས་ནང་དུ་གདན་དྲངས་ནས་བསྙེན་བཀུར་ཕུན་སུམ་ཚོགས་པ་བྱས་ཏེ། ཕྱག་ཕྱིར་འབྲང་བ་ཞུས་པ་ལས། རྗེ་བཙུན་གྱིས་ལས་ཅན་གྱི་གང་ཟག་ཏུ་དགོངས་ནས་གནང་སྟེ། ལ་ཕྱིའི་གངས་ལ་བྱོན། དབང་དང་གདམས་པས་སྨིན་གྲོལ་ལ་བཀོད་པ་དེ་།",
  "ཐུགས་སྲས་ངན་རྫོང་སྟོན་པ་བྱང་ཆུབ་རྒྱལ་པོ་ཞེས་གྲགས་པ་དེ་བྱུང་ངོ།། ",
  "གཅེན་ལུང་དུ་སྦ་ལྕག་གི་སྐོར་ལ་ངན་རྫོང་སྟོན་པ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལ་ཕྱི་གངས་ལ་བཞུགས་པའི་ཚེ་ནུབ་གཅིག་གི་མནལ་ལམ་དུ། བུ་མོ་མཛེས་མ་རུས་པ་དང་རིན་པོ་ཆེའི་རྒྱན་གྱིས་བརྒྱན་པ་ཞིག་བྱུང་ནས། རྣལ་འབྱོར་མི་ལ་རས་པ་བླ་མའི་བཀའ་བཞིན་ངེས་པར་གངས་ཏི་སེ་ལ་སྒོམ་དུ་སོངས་ཤིག། དེའི་ལམ་དུ་སྐྱེས་བུ་ལས་འཕྲོ་ཅན་ཞིག་དང་འཕྲད་འོང་བར་འདུག་པས། དེ་ཡང་རྗེས་སུ་ཟུངས་ཤིག་ཟེར་མི་སྣང་བར་གྱུར་པ་ལས། མནལ་སད་པ་དང་། ཐུགས་དགོངས་ལ་དེ་ཡི་དམ་མཁའ་འགྲོས་བླ་མའི་བཀའ་དྲིན་གསོ་ཞིང་བསྐུལ་བ་དང་། ལུང་བསྟན་དུ་འདུག་པས་ཅིས་ཀྱང་འགྲོ་དགོས་དགོངས་ཏེ། ལ་ཕྱི་ནས་ཏི་སེ་ལ་བྱོན་པའི་ལམ་གཉའ་ནང་རྒྱགས་མདར། དམ་པ་རྒྱགས་ཕུ་བ་རྗེ་བཙུན་གྱི་དྲུང་དུ་འོངས་པ་དང་མཇལ་ཏེ། རང་གནས་སུ་གདན་དྲངས་ནས་ཚོགས་ཀྱི་འཁོར་ལོ་རྒྱ་ཆེན་བསྐོར་བའི་ཚོགས་གྲལ་དུ། དམ་པ་རྒྱགས་ཕུ་བས། ད་ལན་གྱི་ཚོགས་གྲལ་འདིར་རྗེ་བཙུན་རང་གི་ཐུགས་ལ་འཁྲུངས་ཤིང་ཆོས་པ་ཀུན་ལ་དགོས་པའི་མགུར་ཞིག་གསུང་བར་ཞུ་ཞུས་པའི་ལན་དུ། རྗེ་བཙུན་གྱིས་སེམས་དོན་ཉེར་གཅིག་འདི་མགུར་དུ་གསུངས་སོ།། ",
  "གཅིག་ཏུ་གསང་སྔགས་ཐབས་ལམ་ཆེ།། གཉིས་སུ་བླ་མའི་གདམས་ངག་ཆེ།། གསུམ་དུ་རང་གི་སྒོམ་སྲན་ཆེ།། འདི་ནི་ཆེ་བ་རྣམ་གསུམ་ལགས།། ",
  "གཅིག་ཏུ་སྲོག་རྩོལ་གནད་དུ་ཆུད།། གཉིས་སུ་སེམས་ཉིད་ཀློང་དུ་ཆུད།། གསུམ་དུ་སེམས་ལ་རང་བྱན་ཆུད།། འདི་ནི་ཆུད་པ་རྣམ་གསུམ་ལགས།། ",
  "གཅིག་ཏུ་བླ་མའི་བཀའ་བཞིན་གྲུབ།། གཉིས་སུ་རང་གི་སེམས་དོན་གྲུབ།། གསུམ་དུ་གཞན་དོན་ལྷུན་གྱིས་གྲུབ།། འདི་ནི་གྲུབ་པ་རྣམ་གསུམ་ལགས།། ",
  "གཅིག་ཏུ་ཕྱི་ཡི་གདོན་བགེགས་ཞི།། གཉིས་སུ་ནང་གི་ཉོན་མོངས་ཞི།། གསུམ་དུ་ལུས་ཀྱི་ན་ཚ་ཞི།། འདི་ནི་ཞི་བ་རྣམ་གསུམ་ལགས།། ",
  "གཅིག་ཏུ་ཚིག་གི་སྡེབ་སྦྱོར་མཁས།། གཉིས་སུ་དྲི་བའི་ལན་ལ་མཁས།། གསུམ་དུ་སེམས་ཀྱི་མཚན་ཉིད་མཁས།། འདི་ནི་མཁས་པ་རྣམ་གསུམ་ལགས།། ",
  "གཅིག་ཏུ་བདེ་བ་དངོས་མེད་མཐོང་།། གཉིས་སུ་སྣང་བ་ཧད་པོར་མཐོང་།། གསུམ་དུ་ཚིག་དང་དྲལ་བར་མཐོང་།། འདི་ནི་མཐོང་བ་རྣམ་གསུམ་ལགས།། ",
  "གཅིག་ཏུ་མི་རྣམས་ཚོགས་སུ་འདུ།། གཉིས་སུ་ལོངས་སྤྱོད་ཚོགས་སུ་འདུ།། གསུམ་དུ་མཁའ་འགྲོ་ཚོགས་སུ་འདུ།། འདི་ནི་འདུ་བ་རྣམ་གསུམ་ལགས།། ",
  "སེམས་ཀྱི་དགོས་དོན་ཉི་ཤུ་གཅིག། རྣལ་འབྱོར་བློ་ལ་ཤར་ནས་བླངས།།",
  "སྤྱིར་ཆོས་མཛད་རྣམས་ལ་དེ་ཚོ་གཅེས།། སྒོས་བུ་སློབ་རྣམས་ལ་དེ་ཚོ་གཅེས།། དགོས་དོན་འཛོམ་པ་བརྒྱ་ལ་འགའ།། དེ་ཕྱིར་ཐར་པ་ཐོབ་པར་དཀའ།། ད་ལྟ་དགོས་དོན་འཛོམ་དུས་འདིར།། དཀའ་ཡང་དཀའ་སྟེ་སྤྱད་ཀྱང་འཚལ།། ཞེས་གསུངས་པས།། ",
  "དམ་པ་རྒྱགས་ཕུ་བ་ཡང་ཞབས་ཕྱིར་འབྲངས་ཏེ། དབང་དང་གདམས་པ་གནང་བ་བསྒོམས་པས། ཉམས་རྟོགས་མཐར་ཕྱིན་ནས། སྟོན་སྒོམ་ཉེ་བའི་སྲས་ཤིག་བྱུང་ངོ།། དམ་པ་རྒྱགས་ཕུ་བ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དཔོན་སློབ་འགའ་ཤས་ལུང་བསྟན་ལྟར་གངས་ཏི་སེ་ལ་བྱོན་ནས་གློ་བོ་མཚོ་བར་དུ་ཕྱག་ཕེབས་པ་འི་ཚེ། སློབ་མ་སྒོམ་མ་གཅིག་ནད་རྫུན་བཏབ་ནས་འགྲོ་མ་ཉན་པ་ལ། དེར་འབྱོན་སྟབས་ཆག་སྟེ། དབྱར་གློ་བོ་འི་སྟོད་དུ་ཆོས་གསུང་ཞིང་བཞུགས། ནམ་ཟླ་སྟོན་སེར་དུ་སོང་བ་དང་། ཡར་ཏི་སེ་ལ་བྱོན་པའི་ཚེ། ཉ་མ་ཕོ་མོ་རྣམས་ཀྱིས་སྐོར་ར་ལ་ཐོག་གི་བར་དུ་གཤེགས་སྐྱེལ་བྱས་པའི་སར་ཕྱག་དང་བསྐོར་བ་མང་དུ་བྱས་ནས། ད་བདག་ཅག་རྣམས་དང་མཇལ་ངེས་མེད་པ་ས་མགུར་ཅིག་གསུང་འཚལ་ཞུས་པའི་ལན་དུ་རྣལ་འབྱོར་གྱི་ཡིན་ཚུལ་འདི་མགུར་དུ་གསུངས་སོ།། ",
  "མི་ང་དག་ང་ནི་ང་གཅིག་ཡིན།། ང་དག་བོད་ཀྱི་རྣལ་འབྱོར་ཡིན།། ང་ནི་མི་ལ་རས་པ་ཡིན།། ང་ཐོས་ཆུང་གདམས་ངག་ཆེ་བ་ཡིན།། སེམས་ཆུང་སྙིང་རུས་ཆེ་བ་ཡིན།། གཉིད་ཆུང་སྒོམ་སྲན་ཆེ་བ་ཡིན།། གཅིག་ཤེས་ཀུན་ལ་མཁས་པ་ཡིན།། ཀུན་ཤེས་གཅིག་ཏུ་གོ་བ་ཡིན།། ཡང་དག་དོན་ལ་མཁས་པ་ཡིན།།",
  "མལ་ཆུང་བརྐྱང་བསྐུམ་བདེ་བ་ཡིན།། གོས་སྲབ་ལུས་པོ་དྲོ་བ་ཡིན།། ཟན་ཆུང་ལྟོ་བ་འགྲངས་པ་ཡིན།། སྒོམ་ཆེན་ཀུན་གྱི་ཐུག་ས་ཡིན།། དད་པ་ཅན་གྱི་འཚོག་ས་ཡིན།། སྐྱེ་འཆིས་འཇིགས་པ་འི་འཁྲི་ས་ཡིན།། ང་ཡུལ་ལ་ཕྱོགས་རིས་མེད་པ་ཡིན།། གནས་ལ་ངེས་པ་མེད་པ་ཡིན།། སྤྱོད་པ་གཟའ་གཏད་མེད་པ་ཡིན།། རྫས་ལ་འཛིན་ཆགས་མེད་པ་ཡིན།། ཟས་ལ་སྨེ་གཙང་མེད་པ་ཡིན།། ཉོན་མོངས་ཟུག་རྔུ་ཆུང་བ་ཡིན།། རང་མཐོང་འདོད་པ་ཆུང་བ་ཡིན།། གཟུང་འཛིན་ཞེན་ཆགས་ཆུང་བ་ཡིན།། མྱ་ངན་འདས་པའི་མདུད་འགྲོལ་ཡིན།། རྒན་རྒོན་རྣམས་ཀྱི་སྐྱོ་གྲོགས་ཡིན།། བྱིས་པ་རྣམས་ཀྱི་རྩེ་གྲོགས་ཡིན།། རྣལ་འབྱོར་རྒྱལ་ཁམས་ཡོངས་སུ་འགྲིམ།། ཁྱེད་ལྷ་མི་སྐུ་ཁམས་བདེ་བར་བཞུགས།། ཞེས་གསུངས་པས། ཁོང་རྣམས་ན་རེ། རྗེ་བཙུན་གྱི་མཛད་སྤྱོད་དེ་ལྟར་ལགས་ཏེ། ངེད་བུ་སློབ་རྣམས་ཇི་ལྟར་བགྱི་ཞེས་ཞུས་པས། ཡང་རྗེ་བཙུན་གྱིས་ཐམས་ཅད་མི་རྟག་པ་ཡིན་པས་ཆོས་གྱིས་ཤིག་ཅེས་མི་རྟག་དཔེ་བརྒྱད་འདི་མགུར་དུ་གསུངས་སོ།། ",
  "ཁྱེད་འདིར་བྱོན་དད་ལྡན་བུ་སློབ་རྣམས།། ནན་ཏར་ལྷ་ཆོས་བགྱིད་མི་བགྱིད།།",
  "དད་པ་གཏིང་ནས་སྐྱེས་མ་སྐྱེས།། སྙིང་ནས་ལྷ་ཆོས་བགྱིད་བསམ་ན།། དད་པ་འགྱུར་ལྡོག་མི་བདོག་ན།། དཔེ་དེ་ཀུན་རྫོབ་ཀྱི་འཁོར་ལོས་མཚོན།། དོན་དེ་རང་གི་སེམས་ལ་དྲིས།། ཕྱི་སྣང་བ་དཔེ་རུ་བསྟན་མ་བསྟན།། སྣང་བ་དཔེ་རུ་བསྟན་ཙ་ན།། གསེར་ལོ་ཐང་ཀ་དེ་དང་གཅིག། གཡུ་ལོ་མེ་ཏོག་དེ་དང་གཉིས།། ཕུ་ཡི་བཤེའུ་དེ་དང་གསུམ།། མདའ་ཡི་འབྲས་ཕྲུག་ལེགས་དང་བཞི།། ཟ་འོག་ཁྲིགས་སེ་དེ་དང་ལྔ།། ནོར་བུ་རིན་ཆེན་དེ་དང་དྲུག། ཚེས་གསུམ་ཟླ་བ་དེ་དང་བདུན།། མི་བུ་རིན་ཆེན་དེ་དང་བརྒྱད།། སྔོན་ཆད་ཚིག་ལ་སྐྱར་མ་མྱོང་།། གླུ་དེ་ཡི་ཕྱི་རྗེས་མ་ཟློས་ན།། ཚིག་དེས་དོན་གྱི་བརྡ་མི་ཁྲོལ།། ཚིག་དེ་དོན་དང་སྦྱོར་ཙ་ན།། གསེར་ལོ་ཐང་ཀར་དགུང་དུ་ཡལ།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། གཡུ་ལོ་མེ་ཏོག་སད་ཀྱི་ཁྱེར།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། ཕུ་ཡི་བཤེ་ཆུང་མདའ་ཡིས་བསད།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། མདའ་ཡི་འབྲས་ཕྲུག་ཟོར་བས་བརྔས།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། ཟ་འོག་ཁྲིགས་སེ་གཟོང་གིས་དྲས།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། ནོར་བུ་རིན་ཆེན་རྙེད་ནས་སྟོར།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། ཚེས་གསུམ་ཟླ་བ་ཤར་ནས་རྒས།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།།",
  "མི་བུ་རིན་ཆེན་སྐྱེས་ནས་ཤི།། དེས་ཀྱང་སྒྱུ་མའི་དཔེ་ཞིག་མཚོན།། དེ་ཡང་མི་རྟག་ཚུལ་དུ་གདའ།། དོན་དེ་ལ་སོམས་ལ་ལྷ་ཆོས་མཛོད།། ངོ་མཚར་ཅན་གྱི་དཔེ་བརྒྱད་པོ།། ཁྱེད་སྐྱེལ་མི་རྣམས་ཀྱི་ཕྱག་ལེན་མཛོད།། ལར་བྱ་བའི་ལས་ལ་ཟིན་མཐའ་མེད།། གང་དགར་ཞོག་ལ་ལྷ་ཆོས་མཛོད།། ལོང་ཡོད་སྙམ་ལ་མི་ཚེ་ཟད།། འཆི་བ་ནམ་འོང་ཆ་མེད་པ་ས།། དོན་དེ་ལ་སོམས་ལ་ལྷ་ཆོས་མཛོད།། ཅེས་གསུངས་པས། ཐམས་ཅད་དད་པ་སྐྱེས་ནས་ཕྱག་གྱང་འགྱེལ་བ་ལྟར་འཚལ། མཆི་མ་ལྷུག་པ་ར་བྱུང་ནས། དེ་རྣམས་ཀྱི་ནང་ནས་ཤ་ཕོ་གཞོན་པ་གསུམ་ངེད་བླ་མའི་ཕྱག་ཕྱིར་འབྲང་བས་ཁྲིད་པར་ཞུ་འཚལ་ཟེར་བ་ལ། རྗེ་བཙུན་གྱིས་དཀའ་བའི་མདོ་བཅུ་འདི་མགུར་དུ་གསུངས་སོ།། ",
  "ཡོངས་ཕན་སེམས་མེད་པའི་ཆོས་པ་དེས།། མི་ནག་ཐུལ་བ་དཀའ་མོར་མཆིས།། ཆོས་རྒྱུད་ལ་མ་སྐྱེས་སྟོན་པ་ལ།། སྐུ་བསོད་འོང་བ་དཀའ་མོར་མཆིས།། སྙིང་རུས་མེད་པའི་སྒོམ་ཆེན་ལ།། དྲོད་རྟགས་སྐྱེ་བ་དཀའ་མོར་མཆིས།། འདུལ་ཁྲིམས་མེད་པའི་རབ་བྱུང་ལ།། བསྙེན་བཀུར་ཞབས་ཏོག་དཀའ་མོར་མཆིས།། དམ་ཚིག་མེད་པའི་སྔགས་པ་ལ།། ནུས་མཐུ་བྱིན་རླབས་དཀའ་མོར་མཆིས། སེར་སྣས་བཅིངས་པའི་ཡོན་བདག་ལ།། གཏམ་སྙན་གྲགས་པ་དཀའ་མོར་མཆིས།། ཐོ་ཅོ་བྱེད་པའི་རྣལ་འབྱོར་ལ།། རྟེན་འབྲེལ་ནུས་པ་དཀའ་མོར་མཆིས།། ལས་རྒྱུ་འབྲས་མ་བསམས་ཉ་མ་ཡིས།། སྟོང་ཉིད་གོ་བ་དཀའ་མོར་མཆིས།། ཆོས་དང་འཁོན་པའི་བཙུན་པ་ཡིས།། ཁྱིམ་ཐབ་རྙེད་པའང་དཀའ་མོར་མཆིས།། ཁྱེད་གཅེས་ཕྲུག་དད་པ་སྐྱེས་མོད་ཀྱང་།། རང་དབང་ཐོབ་པ་དཀའ་མོར་མཆིས།། ཁྱེད་ད་ལྟ་ལོང་མེད་རྒྱུད་ལ་སྐྱེས།། བུ་ཕྱིས་ནས་འགྱོད་པ་སྐྱེས་ཏེ་མཆིས།།",
  "དུས་ལན་ཅིག་འཛོམ་པར་སྨོན་ལམ་ཐོབ།། ལས་འབྲེལ་དབང་གིས་འཛོམ་སྟེ་མཆིས།། ད་ཡང་མ་འཛོམ་བར་དུ་ནི།། རྣལ་འབྱོར་ང་ཡང་ངག་བཙན་ཅིང་།། ཡོན་བདག་ཁྱེད་ཀྱང་བཀྲ་ཤིས་ལ།། ལུས་ལ་ནད་དང་རྨ་མེད་ཅིང་།། ཚེ་ལ་བར་ཆད་རྐྱེན་མེད་པར།། ཕ་དང་བུ་རུ་འཕྲད་པར་ཤོག། ང་རྣལ་འབྱོར་རྒྱལ་ཁམས་ཅི་བདེར་འགྲོ།། ཁྱེད་གཅེས་ཕྲུག་ཀུན་ཀྱང་ལོག་ལ་བཞུད།། ཅེས་གསུངས་པས།། ཀུན་གྱིས་རྗེ་བཙུན་གྱི་སྐུ་དང་ན་བཟའ་ལ་འཇུས་ནས་ངུ་ཞིང་སྨོན་ལམ་བཏབ་ཞབས་སྤྱི་བོར་བླངས། ཕྱག་དང་བསྐོར་བ་བྱས་ནས་སོང་བ་ལས། གཞོན་པ་གཅིག་ཞུ་བ་ནན་གྱིས་ཕུལ་ནས་རྗེ་བཙུན་དཔོན་སློབ་ཏི་སེ་ལ་འབྱོན་པའི་ཕྱག་ཕྱིར་འབྲངས་བ་དབང་དང་གདམས་པས་སྨིན་གྲོལ་ལ་བཀོད་པ་དེ་ལ་མཁར་ཆུང་རས་པ་ཞེས་བྱ་བ་ཉེ་བའི་སྲས་ཤིག་བྱུང་ངོ།། ",
  "སྐོར་ར་ལ་ཐོག་ཏུ་མཁར་ཆུང་རས་པ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དཔོན་སློབ་རྣམས་ཀྱིས་སྟོན་ཟླ་ཐ་ཆུང་གི་ཡར་ངོ་ལ་སྤུ་སྲེང་སྐྱིད་ཐང་དུ་ཕྱག་ཕེབས་པ་འི་ཚེ། མི་མང་པོ་འདུག་པ་ལ། རྗེ་བཙུན་གྱིས་ཡོན་བདག་རྣམས་ལ་ངེད་རྣལ་འབྱོར་པ་འདི་རྣམས་ཀྱིས་ད་ལན་གྱི་འཚོ་བ་ཞིག་སློང་དགོས་གསུངས་པས། དེ་རྣམས་ཀྱི་ནང་ན་བུད་མེད་སྔོ་སངས་མ་རྒྱན་བཟང་པོ་བཏགས་པ་ཞིག་འདུག་པ་དེ་ན་རེ། ",
  "རྣལ་འབྱོར་པ་ཁྱེད་ལ་ཕ་མ་དང་ཚང་ཟླ་ཇི་སྐད་བྱ་བ་ཡོད། ཁྱེད་རང་ཇི་ལྟ་བུ་ཞིག་ཡིན་ཟེར་ཞིབ་ཏུ་འདྲིར་བྱུང་བའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། བྱིན་གྱིས་བརླབ་པར་མཛད་དུ་གསོལ།། ང་ལ་ཡབ་གཅིག་ཀུན་ཏུ་བཟང་པོ་ཡོད།། ཡུམ་ཞིག་འགྲོ་བ་བཟང་མོ་ཡོད།། ཕུ་བོ་ཐོས་པའི་རྒྱལ་པོ་ཡོད།། ཨ་ནེ་སྣང་གསལ་སྒྲོན་མེ་ཡོད།། སྲིང་མོ་དད་པའི་ལྕམ་མེ་ཡོད།།",
  "གྲོགས་ཤིག་རང་བྱུང་ཡེ་ཤེས་ཡོད།། བུ་གཅིག་རིག་པའི་ཁྱེའུ་ཆུང་ཡོད།། དཔེ་ཆ་སྣང་སྲིད་གཞིར་བཞག་ཡོད།། རྟ་ཕོ་རྣམ་ཤེས་རླུང་ཞོན་ཡོད།། ཡོན་བདག་དབུས་གཙང་རུ་བཞི་ཡོད།། ང་རང་མཆོད་རྟེན་དཀར་ཆུང་ཡིན།། ",
  "ངས་སྔོན་ཆད་དབྱངས་ལ་སྐྱར་མ་མྱོང་།། ད་རེས་ཚིག་ལ་གསལ་ཞིག་འདེབས།། ",
  "ང་ཡི་ཡབ་གཅིག་ཀུན་ཏུ་བཟང་པོ་དེས།། ལྟ་སྒོམ་ཕོགས་སུ་གཏད་པ་ལ།། འཇིག་རྟེན་གྱི་སྣང་བ་འཆར་མ་མྱོང་།། ",
  "ཡུམ་ཞིག་འགྲོ་བ་བཟང་མོ་དེས།། གདམས་ངག་ནུ་ཞོ་བླུད་པ་ལ།། ཉམས་ལེན་གྱི་མུ་གེ་ཡོང་མ་མྱོང་།། ",
  "ཕུ་བོ་ཐོས་པའི་རྒྱལ་པོ་དེས།། ཐབས་ཤེས་རལ་གྲི་ལག་ཏུ་གཏད།། ཆོས་ཕྱི་ནང་སྒྲོ་འདོགས་བཅད་ནས་བཞག། ",
  "ཨ་ནེ་སྣང་གསལ་སྒྲོན་མེ་ཡིས།། རང་སེམས་མེ་ལོང་ཕྱིས་ནས་བསྟན།། བག་ཆགས་གཡའ་ཡིས་གོས་མ་མྱོང་།། ",
  "སྲིང་མོ་དད་པའི་ལྕམ་མོ་དེས།། སེར་སྣའི་མདུད་པ་བཀྲོལ་བ་ཡིས།། རྣལ་འབྱོར་ལ་ནོར་རྫས་ཡོད་ཀྱང་མེད།། ཡོད་ཀྱང་སྡུག་རྩིར་བྱེད་མ་མྱོང་།། ",
  "གྲོགས་ཤིག་རང་བྱུང་ཡེ་ཤེས་དང་།། གཉིས་སུ་མེད་པར་འགྲོགས་པ་ལ།། གཤིས་ངན་གྱི་སྡུག་འཐབ་བྱེད་མ་མྱོང་།། ",
  "བུ་གཅིག་རིག་པའི་ཁྱེའུ་ཆུང་གིས།། རྒྱལ་བའི་གདུང་བརྒྱུད་འཛིན་པ་ལ།།",
  "སྣབས་བཤལ་གྱི་བུ་ཚ་གསོ་མ་མྱོང་།། ",
  "དཔེ་ཆ་སྣང་སྲིད་གཞིར་བཞག་དེས།། མཚོན་པའི་གོ་ཡུལ་སྟོན་པ་ལ།། ཡིག་ནག་དཔེ་ལ་བལྟ་མ་མྱོང་།། ",
  "རྟ་ཕོ་རྣམ་ཤེས་རླུང་བཞོན་དེས།། གང་འདོད་གནས་སུ་སྐྱེལ་བ་ལ།། ཁྲག་ཆགས་རྟ་ལ་བཞོན་མ་མྱོང་།། ",
  "ཡོན་བདག་དབུས་གཙང་རུ་བཞི་དེས།། འཚོ་བ་དུས་སུ་སྦྱོར་བ་ལ།། ཕྱེ་རྐྱལ་ལག་བཙིར་བྱེད་མ་མྱོང་།། ",
  "ང་མཆོད་པ་དཀོན་མཆོག་མཆོད་པ་ཡིན།། བསྟེན་པ་བླ་མ་བསྟེན་པ་ཡིན།། དཀར་བ་ཆོས་ལ་དཀར་བ་ཡིན།། ཆུང་བ་ཉོན་མོངས་ཆུང་བ་ཡིན།། ང་དེ་ཕྱིར་མཆོད་རྟེན་དཀར་ཆུང་ཡིན།། ཞེས་གསུངས་པས། ",
  "མོ་ན་རེ། དེ་ཀུན་ངོ་མཚར་ཤིན་ཏུ་ཆེ་བར་གདའ། དེ་མིན་འཁོར་བའི་ཕྱོགས་ཀྱི་གྲོགས་དང་བུ་ཚ་ནོར་ལ་སོགས་པ་ཡོད་དམ་མེད་ཟེར་བའི་ལན་དུ་མགུར་འདི་གསུངས་སོ།། ",
  "ངས་དགྲ་འཁོར་བ་འདི་ལ་ཕར་བལྟས་པ་ས།། དང་པོ་འཁོར་བ་ཉམས་དགའ་བོ།། བར་དུ་སྣང་བ་ཁྲིད་མཁས་པོ།། ཐ་མ་བདུད་ཀྱི་བཙོན་རར་གོ།། ངས་དེས་ཀྱང་འཁོར་བ་སྤངས་པ་ལགས།། ",
  "དེ་ནས་གྲོགས་ལ་ཕར་བལྟས་པ་ས།། གྲོགས་དང་པོ་ལྷ་མོ་འཛུམ་ཁ་མོ།།",
  "བར་དུ་མི་མོ་ཁྲོ་གཏུམ་ཅན།། ཐ་མར་བདུད་མོ་ཨང་མི་ཁུགས།། དེས་ཀྱང་གཏན་གྲོགས་སྤངས་པ་ལགས།། ",
  "དེ་ནས་བུ་ལ་ཕར་བལྟས་པ་ས།། བུ་དང་པོ་ལྷ་ཕྲུག་འཛུམ་ཁ་པོ།། བར་དུ་ཁྱིམ་མཚེས་སྙིང་རིང་པོ།། ཐ་མར་དགྲ་བོ་ལན་ཆགས་ཅན།། དེས་ཀྱང་བུ་ཚ་སྤངས་པ་ལགས།། ",
  "དེ་ནས་ནོར་ལ་ཕར་བལྟས་པ་ས།། དང་པོ་ནོར་བུ་རིན་པོ་ཆེ།། བར་དུ་མེད་ཐབས་མེད་པ་བྱུང་།། ཐ་མར་སྦྲང་མའི་སྦྲང་རྩི་འདྲ།། དེས་ཀྱང་ནོར་རྫས་སྤངས་པ་ལགས།། ",
  "དེ་ལ་སོམས་ལ་ལྷ་ཆོས་མཛོད།། ཆོས་ལ་སོམས་ལ་སྦྱིན་པ་ཐོངས།། འཆི་ཁར་མི་འགྱོད་ཙམ་རེ་མཛོད།། ཅེས་གསུངས་པས།། མོ་དད་ནས་རྗེ་བཙུན་དཔོན་སློབ་ནང་དུ་གདན་དྲངས་བསྙེན་བཀུར་ཕུན་སུམ་ཚོགས་པ་ཕུལ། ཆོས་ཞུས་ནས་བསྒོམས་པས་ལམ་སྣ་ཟིན་པར་གྱུར་ཏོ།། ",
  "དེ་ནས་རྗེ་བཙུན་དཔོན་སློབ་འབྲེ་རྩེའི་གངས་ལ་བཞུགས་དུས་ཉ་མ་མང་པོ་མཇལ་དུ་བྱུང་བའི་ནང་ན། ཇོ་བོའི་རིགས་ཀྱི་བུ་གཞོན་ནུ་ཞིག་འདུག་པ་དེ་རྗེ་བཙུན་ལ་མཆོག་ཏུ་དད་པར་གྱུར་ནས་བླ་མའི་མཛད་པ་ཐམས་ཅད་ངོ་མཚར་བ་ཁོ་ན་འདུག། ངེད་རྣམས་ལ་སྤྱོད་ལམ་ཀུན་གྱི་དུས་སུ་ཉམས་ལེན་གྱི་ཆོས་རེ་གནང་བར་ཞུ་ཟེར་བའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "འདིར་འདུས་དད་ཅན་གྱི་ཉ་མ་རྣམས།། ཁྱེད་འགྲོ་ན་སྣང་བ་ལམ་དུ་ཁྱེར།། ཚོགས་དྲུག་རང་གྲོལ་འགྲོ་ལུགས་ཡིན།།",
  "སྡོད་ན་མ་བཅོས་རྣལ་མར་སྡོད།། སྙིང་པོ་དོན་གྱི་སྡོད་ལུགས་ཡིན།། ",
  "ཉལ་ན་མཉམ་ཉིད་ངང་དུ་ཉོལ།། འོད་གསལ་ངང་དུ་ཉལ་ལུགས་ཡིན།། ",
  "ཟ་ན་སྟོང་ཉིད་ངང་དུ་ཟོ།། གཟུང་འཛིན་སྤངས་པའི་ཟ་ལུགས་ཡིན།། ",
  "འཐུང་ན་ཐབས་ཤེས་ཀྱི་ཆབ་ལ་འཐུངས།། རྒྱུན་ཆད་མེད་པའི་འཐུང་ལུགས་ཡིན།། ",
  "འགྲོ་འཆག་ཉལ་འདུག་སེམས་ལ་ལྟོས།། ཐུན་མཚམས་མེད་པ་འི་དགེ་སྦྱོར་ཡིན།། ཞེས་གསུངས་པས། ",
  "ཁོང་རྣམས་ན་རེ། ངེད་རྣམས་ཀྱིས་དེ་ལྟ་བུའི་ཉམས་ལེན་མི་ཤེས་པས་སྐྱོན་ཆེ་བར་འདུག། ཤེས་ན་དག་དགའ་མོ་ལགས་ཏེ་ཟེར་བ་ལ། ",
  "རྗེ་བཙུན་གྱིས་མི་ཤེས་ཟེར་བློས་གཏོང་བ་དེ་ཉམས་སུ་ལེན་མི་ནུས་པའི་རྟགས་ཡིན། ཉམས་སུ་ལེན་ནུས་ན་ཤེས་ངེས་ཤིང་། ཤེས་ན་ཕན་ཡོན་འདི་ལྟ་བུ་ཡོད་ཅེས་མགུར་འདི་གསུངས་སོ།། ",
  "འོ་ན་སྐལ་ལྡན་ཉ་མ་ཀུན།། འདུས་བྱས་ལུས་ཀྱི་བུམ་པ་ན།། ལྷན་ཅིག་སྐྱེས་པའི་ལྷ་སྐུ་བདོག། འོད་གསལ་སྒྲོན་མེ་འདེགས་ནུས་ན།། ཕྱི་ནང་ཆོས་སྐུ་གསལ་བར་ངེས།། ",
  "རྣམ་རྟོག་འཁོར་བའི་ཚང་མལ་ན།། བྱང་ཆུབ་སེམས་ཀྱི་ཁྱུང་ཕྲུག་བདོག། ཐབས་ཤེས་གཤོག་པ་འདོགས་ནུས་ན།། ཀུན་མཁྱེན་མཁའ་ལ་འཕུར་བར་ངེས།། ",
  "རང་ལུས་རྒྱལ་བའི་གངས་རི་ལ།། རྣམ་པར་ཤེས་པའི་སེང་ཕྲུག་བདོག། ཚོགས་དྲུག་ཞེན་མེད་སྒོམ་ནུས་ན།། འཁོར་འདས་ཟིལ་གྱིས་གནོན་པར་ངེས།། ",
  "མ་རིག་འཁོར་བའི་རྒྱ་མཚོ་ན།། རིགས་དྲུག་འཁོར་བའི་ཚོང་ཕྲུག་བདོག། སྐུ་གསུམ་གྱི་གྲུ་དང་མ་བྲལ་ན།། སྡུག་བསྔལ་གྱི་རྦ་ཀློང་སྒྲོལ་བར་ངེས།། ",
  "རྣམ་རྟོག་དུག་ལྔའི་ཁང་པ་ན།། ཐར་པ་འཇོམས་པའི་ཇག་པ་།",
  "ཐབས་ཀྱི་ཞགས་པས་འཛིན་ནུས་ན།། འཇིགས་པ་འི་གཡུལ་ལས་སྒྲོལ་བར་བྱེད།། ",
  "ཆོས་སྐུ་ནམ་མཁའ་ལྟ་བུ་ལ།། དགོས་འདོད་ཡིད་བཞིན་ནོར་བུ་བདོག། ཡེངས་པ་མེད་པར་སྒོམ་ནུས་ན།། འབྲས་བུ་སྐུ་གསུམ་ཐོབ་པར་ངེས།། ",
  "ཁམས་གསུམ་འཁོར་བའི་གྲོང་ཁྱེར་ན།། རིགས་དྲུག་འཆིང་བའི་ལྕགས་སྒྲོག་བདོག། བླ་མའི་ཐབས་ཀྱིས་འགྲོལ་ཤེས་ན།། འཁོར་བ་རང་གྲོལ་དུ་འགྲོ་བར་ངེས།། ",
  "བླ་མ་རིན་ཆེན་ལྟ་བུ་ལ།། གདམས་ངག་དམ་པའི་ཆུ་མིག་བདོག། དད་པ་སྐྱོ་མེད་ཀྱིས་འཐུང་ནུས་ན།། ཉེས་པའི་སྐོམ་ཚད་སེལ་བར་ངེས།། ",
  "ཞེས་གསུངས་པས། ཉ་མ་རྣམས་དད་ནས་ལོག་སོང་། ཁྱད་པར་ཇོ་བོ་དེ་ཆོས་མི་བྱེད་པའི་ཐབས་མི་འདུག་པས། བླ་མ་འདིའི་ཞབས་ཕྱིར་འབྲང་དགོས་སྙམ་པའི་ངང་ལ་ལོག་སོང་ངོ།། ",
  "རྗེ་བཙུན་དཔོན་སློབ་ཀྱང་མི་དང་མི་མ་ཡིན་མང་པོས་ཞབས་ཏོག་བགྱིས་ཏེ་ཐུགས་དམ་འཕེལ་བའི་ངང་ནས་དཔྱིད་ཟླ་ཐ་ཆུང་དུ་སོང་སྟེ། ཏི་སེ་ལ་འབྱོན་ཁར་སྔར་གྱི་ཉ་མ་རྣམས་ཀྱིས་ཡུལ་དུ་གདན་དྲངས་ནས་ཚོགས་ཀྱི་བསྙེན་བཀུར་རྒྱ་ཆེན་ཞུས་པའི་ཚོགས་གྲལ་དུ་སྔར་ནས་མཆོག་ཏུ་དད་པའི་ཇོ་བོ་དེ་ན་རེ། བླ་མ་ལགས། ཁྱེད་ཆོས་པ་རྣམས་ལ་ལྟ་སྒོམ་སྤྱོད་འབྲས་ཞེས་བྱ་བ་ཡོད་ཟེར་བ། བླ་མ་རང་གི་ཐུགས་ཉམས་སུ་བཞེས་ཤིང་ཕུ་ཐག་ཆོད་ལུགས་ཀྱི་ཆོས་ཤིག་གནང་བར་ཞུ་དང་ཟེར་བའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "ངས་ལྟ་བ་རང་ངོ་ཤེས་ཙ་ན།། གཞན་སྣང་མཚན་མ་རང་སར་གྲོལ།། བདག་གཞན་གཉིས་སུ་ཡོད་རེ་སྐན།། ལྟ་བའི་ཕྱོགས་སུ་གཟའ་གཏད་བྲལ།། ",
  "སྒོམ་པ་རང་ས་ཟིན་ཙ་ན།། དགེ་སྡིག་མཚན་མ་རང་སར་གྲོལ།། བདེ་སྡུག་གཉིས་སུ་ཡོད་རེ་སྐན།། སྒོམ་པའི་ཕྱོགས་སུ་ཉམས་མྱོང་བྲལ།། ",
  "སྤྱོད་པ་རང་རྒྱུད་ཟིན་ཙ་ན།། དགྲ་ཟུན་མཚན་མ་རང་སར་གྲོལ།། ཆགས་སྡང་གཉིས་སུ་ཡོད་རེ་སྐན།། སྤྱོད་པའི་ཕྱོགས་སུ་ཞེན་པ་བྲལ།།",
  "",
  "འབྲས་བུ་རང་སར་གྲོལ་ཙ་ན།། འཁོར་འདས་མཚན་མ་རང་སར་གྲོལ།། བླང་དོར་གཉིས་སུ་ཡོད་རེ་སྐན།། འབྲས་བུའི་ཕྱོགས་སུ་རེ་དོགས་བྲལ།། ཞེས་གསུངས་པས། ",
  "ཡང་ཁོ་ན་རེ། བླ་མ་ལགས། བདག་ཆོས་བྱེད་པར་བློ་ཐག་ཆོད་རུང་། ཕ་མ་སོགས་གཉེན་གྱི་ངོ་མ་ཆོག་པར་བྱེད་རང་མ་ཕོད། ད་ཕ་མ་ལ་གནང་བ་ཞུས་ནས་ཆོས་བྱེད་པས། བླ་མའི་ཕྱག་ཕྱིར་ཁྲིད་པར་ཞུ་ཞུ་བའི་ལན་དུ། ",
  "རྗེ་བཙུན་གྱི་ཞལ་ནས། ཆོས་བྱེད་པ་ལ་འཁོར་བའི་ཉེས་དམིགས་བསམས་ནས་རང་གིས་ཐག་མ་བཅད་ན། གཞན་གྱི་ངོ་བསྲུང་བས་མི་ལང་ཞེས་ག་ལ་ལང་གི་མགུར་འདི་གསུངས་སོ།། ",
  "དད་ལྡན་ལྷ་ཆོས་བྱེད་པ་རྣམས།། ངོ་བསྲུང་ཐག་པ་མ་བཅད་ན།། མི་སེམས་བཟུང་གིས་ག་ལ་ལང་།། ཞེན་མེད་ཀྱི་ལྡོམ་བུ་མ་བྱས་ན།། བསྙེན་བཀུར་བསྒྲུབ་ཀྱིས་ག་ལ་ལང་།། ཆོག་ཤེས་འཕྲལ་ཕྱིར་མ་བྱས་ན།། ནོར་རྫས་གསོག་གིས་ག་ལ་ལང་།། བརྗོད་མེད་ཀྱི་དོན་གཅིག་མ་རྟོགས་ན།། ཐ་སྙད་བརྗོད་ཀྱིས་ག་ལ་ལང་།། དཔེ་མེད་དོན་གཅིག་མ་རྟོགས་ན།། ཡིག་ནག་བྲིས་པས་ག་ལ་ལང་།། རྐྱེན་ངན་གྲོགས་སུ་མ་ཤེས་ན།། སྡུག་བསྔལ་སྤང་གིས་ག་ལ་ལང་།། སྡུག་བསྔལ་ལམ་དུ་མ་ལོངས་ན།། གཉེན་པོ་བསྟེན་གྱིས་ག་ལ་ལང་།། རྣམ་རྟོག་ཆོས་སྐུར་མ་ཤེས་ན།། དྲན་སྣང་བཀག་གིས་ག་ལ་ལང་།། བྱ་བསམ་རྒྱབ་ཏུ་མ་བསྐྱུར་ན།། དགོས་ཚད་སྒྲུབ་པས་ག་ལ་ལང་།། བྱར་མེད་ཞེན་མེད་མ་ཆོད་ན།། བྱ་བློ་བསྒྲུབས་པས་ག་ལ་ལང་།། ད་ལྟ་རྦད་ཀྱིས་མ་ཆོད་ན།། འཕྲོ་ཡོད་བསྒྲུབས་པས་ག་ལ་ལང་།། ད་ལྟ་བཙན་གྲོལ་མ་བཏང་ན།། ཤུགས་གྲོལ་རེ་བས་ག་ལ་ལང་།།",
  "ད་ལྟ་སེམས་རྩལ་མ་སྦྱངས་ན།། ཞར་བྱུང་རེ་བས་ག་ལ་ལང་།། ད་ལྟ་ཐག་ཆོད་མ་བཏང་ན།། ཕྱིས་བྱ་བསམ་པས་ག་ལ་ལང་།། ད་ལྟ་བརྡར་ཤ་མ་ཆོད་ན།། ཕྱིས་འོང་དུ་རེ་བས་ག་ལ་ལང་།། ཞེས་གསུངས་པས། ཁོ་ངེས་ཤེས་སྐྱེས་ཏེ། ཆོས་བྱེད་པར་ཐག་ཆོད་ནས་ཕ་མས་ཀྱང་གནང་སྟེ། རྗེ་བཙུན་གྱི་ཕྱག་ཕྱིར་འབྲངས་པ་ལ་དབང་དང་གདམས་པས་སྨིན་གྲོལ་ལ་བཀོད་པ་དེ་ལ་ཇོ་སྒོམ་རས་པ་དར་མ་དབང་ཕྱུག་བྱ་བའི་ཉེ་བའི་སྲས་ཤིག་བྱུང་བ་ཡིན་ནོ།། ",
  "སྤུ་སྲེང་དུ་རས་པ་དར་མ་དབང་ཕྱུག་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བུ་སློབ་དུ་མ་དང་བཅས་ཏེ་སྤུ་སྲེང་ནས་ཏི་སེ་ལ་བྱོན་པ་ལས། ལ་ཐོག་ཏུ་ཏི་སེ་དང་མ་ཕམ་གྱི་གཞི་བདག་འཁོར་དང་བཅས་པས་བསུ་བ་བྱས། ཕྱག་བཙལ་མཆོད་པ་ངོ་མཚར་ཅན་རྒྱ་ཆེན་ཕུལ། ཏི་སེ་དང་མ་ཕམ་རྗེ་བཙུན་སློབ་བརྒྱུད་དང་བཅས་པའི་སྒྲུབ་གནས་སུ་ཕུལ། གཞན་ཡང་རྗེ་བཙུན་གྱི་ཆོས་བརྒྱུད་འཛིན་པའི་གང་ཟག་རྣམས་སྐྱོང་བར་ཁས་བླངས་ནས་རང་རང་གི་གནས་སུ་སོང་ངོ།། ",
  "རྗེ་བཙུན་དཔོན་སློབ་ཀྱང་མཚོ་མ་ཕམ་གྱི་འགྲམ་དུ་ཕྱག་ཕེབས་པ་འི་ཚེ། ན་རོ་བོན་ཆུང་མིང་སྲིང་གིས་ཀྱང་རྗེ་བཙུན་དཔོན་སློབ་ཀྱི་སྙན་གྲགས་དང་། ཏི་སེ་ལ་འབྱོན་པའི་ལོ་རྒྱུས་སྔར་ནས་ཚོར་བས་མཚོ་མ་ཕམ་གྱི་འགྲམ་དུ་གདོང་བསུ་རུ་བྱུང་སྟེ། ངོ་ཤེས་རུང་མ་ཤེས་པ་ལྟར་བྱས་ནས། རྗེ་བཙུན་དཔོན་སློབ་ལ་ཁྱེད་རྣམས་གང་ནས་ཡིན། གང་དུ་འགྲོ་ཟེར་བ་ལ། ",
  "རྗེ་བཙུན་གྱིས་ངེད་རྣམས་ལ་ཕྱི་བྱ་བའི་རི་ཁྲོད་གཅིག་ནས་ཡིན། ཏི་སེ་ལ་སྒོམ་དུ་འོངས་པ་ཡིན་གསུངས་པས། ",
  "ཁོ་ན་རེ། སུ་ཇི་སྐད་བྱ་བ་ཡིན་ཟེར་བས། རྗེ་བཙུན་གྱིས་ང་མི་ལ་རས་པ་བྱ་བ་ཡིན་གསུངས་པས། ",
  "ཡང་ཁོ་ན་རེ། འོ་ན་གངས་ཏི་སེ་དང་མཚོ་མ་ཕམ་འདི་ཁྱོད་རང་དང་འདྲ་སྟེ། རྒྱང་ནས་གྲགས་པ་ཆེ་བ་མ་གཏོགས་དེ་ཙམ་ཡ་མཚན་རྒྱུ་མེད། ཡ་མཚན་ཆེ་རུང་ངེད་བོན་པོར་དབང་བའི་རི་ཡིན་པས། འདིར་སྡོད་ན་ངའི་ལུགས་ཀྱིས་བོན་བྱེད་དགོས་ཟེར་བས། རྗེ་བཙུན་གྱིས། རི་འདི་སངས་རྒྱས་ཀྱི་བསྟན་འཛིན་སྤྱི་ལ་ཐུབ་པས་ལུང་བསྟན་པ་འི་རི་ཡིན། སྒོས་ང་མི་ལ་རས་པ་ལ་མར་པ་ས་ལུང་བསྟན་པ་འི་གནས་ཡིན་།",
  "ཁྱེད་རང་བོན་པོ་རྣམས་སྔར་བསྡད་པ་རྒྱལ་དུ་ཆུག། ད་འདིར་སྡོད་ན་ངེད་ཀྱི་ལུགས་ཀྱི་ཆོས་བྱེད་ན་རུང་། མི་བྱེད་ན་གཞན་དུ་སོང་ཞིག་གསུངས་པས། ",
  "ཁོ་ན་རེ། ཁྱེད་གཉིས་འདྲ་བར་འདུག། རྒྱང་ནས་སྒྲ་ཆེ་ལ་འགྲམ་དུ་དོན་ཆུང་བ་ཞིག་འདུག། ཁྱོད་ངོ་མཚར་ཅན་ཞིག་ཡིན་ན། ཁྱོད་དང་ང་རྫུ་འཕྲུལ་གྱི་རྩལ་ཞིག་འགྲན་ནས་སུ་རྒྱལ་བ་དེ་གནས་འདི་དབང་བ་ཡིན་ཟེར། བོན་པོས་མ་ཕམ་གྱི་འགྲམ་ཕན་ཚུན་དུ་རྐང་པ་བཞག་ནས་འདི་སྐད་དུ། གངས་དཀར་ཏི་སེ་སྒྲ་ཆེ་ཡང་།། རི་མགོ་ཁ་བས་གཡོགས་པ་ཞིག། མ་ཕམ་གཡུ་མཚོ་སྒྲ་ཆེ་ཡང་།། ཆུ་ཉིད་ཆུ་ཡིས་གཤགས་པ་ཞིག། མི་ལ་རས་པ་སྒྲ་ཆེ་ཡང་།། མི་རྒན་གཅེར་ཉལ་བྱེད་པ་ཞིག། ཁ་ནས་གླུ་ཆུང་ལེན་པ་ཞིག། ལག་ན་བེར་ལྕག་བཟུང་བ་ཞིག། དེ་ལ་ཡ་མཚན་ཆེ་རྒྱུ་མེད།། ",
  "ངེད་བོན་པོ་མི་འགྱུར་གཡུང་དྲུང་སྐུ།། ཡེ་གཤེན་གཙུག་ཕུད་ཀྱི་ལྷ་ཚོགས་དང་།། ཁྲོ་རྒྱལ་ཁྲག་འཐུང་ཁ་འགྱིང་བ།། དབུ་དགུ་པ་ལ་ཕྱག་བཅོ་བརྒྱད།། དེ་ཉིད་སྤྲུལ་པ་གེ་ཁོད་ནི།། མགོ་དགུ་རྫུ་འཕྲུལ་སྣ་ཚོགས་མངའ།། ",
  "དེ་ཡི་སྲིང་མོ་སྲིད་རྒྱལ་མ།། དེ་ཡིས་རྗེས་བཟུང་བོན་ཆུང་ང་།། རྫུ་འཕྲུལ་སྟོན་ན་འདི་ལྟར་སྟོན།། ཟེར་བྱུང་བས། ",
  "རྗེ་བཙུན་གྱི་སྐུ་ཆེར་མ་སོང་བས། མ་ཕམ་ཆུང་དུ་མ་སོང་བ་སྟེང་ནས་བཀབ་སྟེ་བཞུགས་ནས་མགུར་འདི་གསུངས་སོ།། ",
  "ཀྱེ་ཀྱེ་ཉོན་དང་ལྷ་མི་ཚོ།། བྱ་རྒོད་ཕུང་པོའི་རི་བོ་ན།། མི་འཇིགས་བརྒྱད་ཀྱི་ཁྲི་སྟེང་ན།། རྒྱལ་བ་ཤཱཀྱ་ཐུབ་པ་བཞུགས།། དེ་དང་ཡེ་ཤེས་གཉིས་མེད་སྐུ།། འོག་མིན་ཆོས་ཀྱི་ཕོ་བྲང་ན།། དྲུག་པ་རྡོ་རྗེ་འཆང་ཆེན་དེ།། ཡུམ་ཆེན་བདག་མེད་ལྷ་མོ་དང་།། ལྷན་སྐྱེས་ངང་དུ་རོལ་པ་ཡི།། ཏཻ་ལོ་ཞེས་བྱ་སྤྲུལ་སྐུ་དང་།། པཎ་ཆེན་སྒོ་སྐྱོང་ནཱ་རོ་པ།། སྒྲ་སྒྱུར་སངས་རྒྱས་མར་པ་དེ།། དེ་རྣམས་བྱིན་རླབས་ཞུགས་པ་ཡི།། མིང་ཡོངས་སུ་གྲགས་པའི་མི་ལ་ངས།། ལྷོ་བྲག་མར་པའི་བཀའ་བསྒྲུབ་ཕྱིར།། ཏི་སེའི་གངས་ལ་སྒོམ་དུ་ཡོངས།། རང་གཞན་དོན་གཉིས་སྒྲུབ་པའི་ཚེ།། ཁྱོད་ལྟ་ལོག་ཅན་གྱི་བོན་པོ་ལ།། བཀའ་མཆིད་གཏམ་ལན་གླུ་ཡིས་འཇལ།།",
  "གངས་དཀར་ཏི་སེ་སྒྲ་ཆེ་བ།། རི་མགོ་ཁ་བས་གཡོགས་པ་དེ།། སངས་རྒྱས་བསྟན་པ་དཀར་བ་ཡིན།། མ་ཕམ་གཡུ་མཚོ་སྒྲ་ཆེ་བ།། ཆུ་ཉིད་ཆུ་ཡིས་གཤགས་པ་དེ།། ཆོས་རྣམས་ཟད་སར་སྐྱལ་བ་ཡིན།། ང་མི་ལ་རས་པ་སྒྲ་ཆེ་བ།། མི་རྒན་གཅེར་ཉལ་བྱེད་པ་དེ།། གཟུང་འཛིན་སྦུབས་ནས་ཐོན་པ་ཡིན།། ཁ་རུ་གླུ་ཆུང་ལེན་པ་དེ།། སྣང་བ་དཔེ་ཆར་ཤར་བ་ཡིན།། ལག་ན་བེར་ལྕག་བཟུང་བ་དེ།། འཁོར་བའི་རྒྱ་མཚོ་བརྒལ་བ་ཡིན།། ང་སྣང་སེམས་གཉིས་ལ་དབང་བསྒྱུར་བས།། སྣ་ཚོགས་རྫུ་འཕྲུལ་སྟོན་པ་ལ།། འཇིག་རྟེན་ལྷ་ལ་རག་མ་ལུས།། ",
  "འཛམ་གླིང་རི་རྒྱལ་ཏི་སེ་འདི།། སྤྱིར་སངས་རྒྱས་བསྟན་འཛིན་ཐམས་ཅད་དབང་།། སྒོས་མི་ལ་བརྒྱུད་པར་བཅས་ལ་དབང་།། ཁྱེད་ལྟ་ལོག་ཅན་གྱི་བོན་པོ་རྣམས།། དམ་ཆོས་བྱེད་ན་ཀུན་ལ་ཕན།། མི་བྱེད་རྫུ་འཕྲུལ་ང་ཆེ་བས།། ཡུལ་ཕྱོགས་ས་ཆ་གཞན་དུ་སོང་།། སླར་ཡང་རྫུ་འཕྲུལ་འདི་ལ་ལྟོས།། ཞེས་གསུངས་ནས། སླར་ཡར་མ་ཕམ་ཕྱག་སོར་གྱི་རྩེ་ལ་བླངས་ཏེ། ཆུ་ལ་གནས་པའི་སྲོག་ཆགས་རྣམས་ལ་གནོད་པ་མེད་པར་མཛད་པས། ",
  "ན་རོ་བོན་ཆུང་ན་རེ། ད་ལན་གྱི་རྫུ་འཕྲུལ་ཁྱོད་ངོ་མཚར་ཆེ་བ་ཙམ་བྱུང་སྟེ། ང་བསླེབས་པ་སྔ་བས་མཉམ་པོར་ཐོང་ལ་ད་རྫུ་འཕྲུལ་གྱི་རྩལ་འགྲན་ཏེ་ནུས་པ་སུ་ཆེ་བལྟ་ཟེར་བས། རྗེ་བཙུན་གྱི་ཞལ་ནས། ང་རྫས་ཀྱིས་བསླད་ནས་ཕ་རོལ་གྱི་མིག་འཕྲུལ་དུ་འཇུག་པའི་སྒྱུ་མ་མཁན་དང་རྫུ་འཕྲུལ་མི་འགྲན། ཁྱོད་རང་ངའི་ཆོས་མི་བྱེད་ན། གནས་གཞན་དུ་སོང་གསུངས་པས། ",
  "ཁོ་ན་རེ། ང་གཡུང་དྲུང་གི་བོན་བློས་བཏང་བ་མི་ཡོང་། རྫུ་འཕྲུལ་འགྲན་ནས་ཁྱོད་རང་རྒྱལ་ན་ང་རང་བློས་བླངས་ནས་འགྲོ། དེ་མིན་ན་ཁྱོད་ཆོས་པས་ང་གསོད་པ་དང་བརྡུང་བ་བྱས་ན་ནི་ཆོས་ཀྱི་དམ་ཚིག་དང་འགལ་བས་ཆོས་པར་མི་རུང་། དེ་མིན་ང་མི་འགྲོ་བས་རྫུ་འཕྲུལ་འགྲན་ནོ་།",
  "",
  "ཁོ་ཏི་སེ་ལ་བོན་སྐོར་དུ་སོང་། ",
  "རྗེ་བཙུན་དཔོན་སློབ་ཀྱིས་ཆོས་སྐོར་ལ་བྱོན་པས། ཏི་སེའི་བྱང་ཤར་རྫོང་གི་ལུང་པའི་ནང་ཕ་བོང་ཆེན་པོ་ཞིག་གི་ཁར་མཇལ་བས། ཁོ་ན་རེ། ཁྱེད་རྣམས་བསྐོར་བ་བྱེད་པ་ལེགས། ད་ལན་ངའི་ལུགས་སུ་འགྲོ་ཟེར་རྗེ་བཙུན་གྱི་ཕྱག་ནས་འཐེན་ལོ་བྱེད་དུ་བྱུང་བས། ",
  "རྗེ་བཙུན་གྱི་ཞལ་ནས། ང་ལམ་ལོག་པ་ལ་ཞུགས་ནས་སྐོར་ལོག་ལ་མི་འགྲོ། ཆོས་ལོག་མི་བྱེད། དེ་བས་ཁྱོད་རང་ངའི་ཕྱི་བཞིན་ཆོས་དང་བསྐོར་བ་ལ་ཤོག་གསུང་། ",
  "བོན་པོའི་ལག་པ་ནས་བཟུང་སྟེ་ཕར་འཐེན་ཚུར་འཐེན་པའི་བར་ལ། ཕ་བོང་གི་སྟེང་ན་གཉིས་ཀའི་ཞབས་རྗེས་བྱུང་སྟེ། དེའི་ཚེ་རྗེ་བཙུན་གྱི་ཐུགས་དམ་གྱི་ནུས་པས། བོན་པོ་ཆོས་སྐོར་ལ་ཁྲིད་ནས། ཏི་སེའི་བྱང་རྒྱབ་ཏུ་བསླེབས་ཚེ། ",
  "ཁོ་ན་རེ། རྟིང་སོར་ཡང་བོན་སྐོར་ལ་འགྲོ་དགོས་སོ་ཟེར་བ་ལ། རྗེ་བཙུན་གྱི་ཞལ་ནས་དེ་ཁྱོད་རང་གི་ནུས་པ་ལ་རག་ལུས་གསུངས་པས། ",
  "ཁོ་ན་རེ། ད་ལན་ཁྱོད་ནུས་པ་ཆེ་ཆེ་འདྲ་བ་ཞིག་བྱུང་སྟེ། ད་དུང་གྱད་ཀྱི་རྩལ་འགྲན་ཟེར། ཕ་བོང་ཆེན་པོ་ཞིག་གི་ཁར་ཕ་བོང་གཡག་རོ་ཙམ་ཞིག་བསྐྱལ་བྱུང་བ་ལ། རྗེ་བཙུན་གྱིས་ཀྱང་བོན་པོའི་གྱད་རྡོའི་ཁར་ཁོ་རང་གི་དེ་ཉིས་འགྱུར་ཙམ་ཞིག་བསྐྱལ་བས། ",
  "ཡང་ཁོ་ན་རེ། ད་ལན་ཡང་ཁྱོད་རྒྱལ་ཏེ་ལན་རེ་ལན་གཉིས་རྒྱལ་བས་རྒྱལ་གོ་མི་ཆོད། ད་དུང་རྩལ་འགྲན་ཟེར་བ་ལ། ",
  "རྗེ་བཙུན་གྱི་ཞལ་ནས། ཉི་ཟླ་དང་རྒྱུ་སྐར་འོད་འགྲན་རུང་གླིང་བཞིའི་མུན་པ་ཉི་ཟླས་སེལ། ཁྱོད་དང་ང་རྩལ་འགྲན་རུང་ཁྱོད་ཀྱིས་ང་མི་དོ་བས། ཏི་སེ་ངའི་དབང་ཡིན། ཁྱོད་འཕྲལ་ཉམས་དགའ་བ་ཙམ་དང་། ངེད་རང་ཆོས་པའི་སྒྲུབ་བརྒྱུད་ཀྱི་ཆེ་བ་ཀུན་གྱིས་མཐོང་ཕྱིར། རྫུ་འཕྲུལ་བསྟན་པས་ཆོག་གསུང་།",
  "",
  "རྗེ་བཙུན་ཏི་སེའི་ནུབ་ཕྱོགས་རྫོང་ལུང་གི་པདྨ་ཕུག་ན་བཞུགས། བོན་པོ་དེའི་ཤར་ཕྱོགས་ན་ཡོད་པ་ལས། རྗེ་བཙུན་གྱི་ཞབས་ནུབ་རི་ནས་ཁོ་རང་གི་སྒྲུབ་ཁང་གི་བྲག་གཅིག་གི་ངོས་ལ་བརྐྱང་སྟེ་ཞབས་རྗེས་བཞག་ནས། ཁྱོད་ཀྱིས་ཀྱང་འདི་བཞིན་གྱིས་ཤིག་གསུངས་པས། ཁོས་ཀྱང་ནུབ་ཕྱོགས་ལ་རྐང་པ་བརྐྱངས་པས་ཆུ་ཁ་ལས་མ་བསླེབས་པ་ལས། ནམ་མཁར་མི་མ་ཡིན་རྣམས་ཀྱིས་བཞད་གད་ཐེག་པ་ཞིག་བྱུང་བས། བོན་པོ་ཅུང་ཟད་ཁ་སྐྱེངས་རུང་ད་དུང་ཡང་རྫུ་འཕྲུལ་འགྲན་ནོ་ཟེར་ཞིང་བོན་པོ་ཁོ་བོན་བསྐོར་ལ་སོང་། ",
  "རྗེ་བཙུན་གྱིས་ཆོས་བསྐོར་ཁོ་ན་ལ་ཕེབས་ནས། ཡང་ཏི་སེའི་ལྷོ་ཕྱོགས་སུ་མཇལ་བའི་ཚེ་ཆར་ཞིག་བབས་པ་ལས། རྗེ་བཙུན་གྱིས་ཆར་ཡིབ་བྱེད་ས་དགོས་པ་འདུག་པས། ཁྱོད་ཀྱིས་ཁང་པའི་འོག་འགྲམ་རྩིག་གམ། སྟེང་གི་ཐོག་འབུབས་གསུངས་པས། ཁྱོད་རང་འགྲམ་རྩིགས་ཤིག། ངས་ཐོག་འབུབས་པ་ཡིན་ཟེར་བ་ལས། ཕ་བོང་ཆེན་པོ་མི་གསུམ་ཙམ་གྱེན་དུ་ལངས་པ་ཞིག་ལ་ཕྱག་མཛུབ་གཏད་དེ། འོ་ན་ཕ་གི་ཤོགས་ཤིག་གསུངས་པས་བྱེད་ཟེར་སོང་། ",
  "རྗེ་བཙུན་གྱིས་འགྲམ་བླངས་ནས་གཟིགས་པས། ཁོས་ཕ་བོང་དེ་ལས་རྔམས་ཁྱེའུ་ལོ་བརྒྱད་ཙམ་ལོན་པའི་གཟུགས་ཙམ་ཕ་བོང་རང་ཇི་ལྟ་བུར་གཤགས་ཚར་འདུག་པ། ལྟ་སྟངས་མཛད་སྡིགས་མཛུབ་ཕྱར་བས། ཁོས་གཤགས་པའི་རྡོ་དེ་རྐེད་པ་ནས་ཆག་པ། ད་ཁྱེར་ཤོག་གསུངས་པས། ངའི་དེ་ཁྱོད་ཀྱིས་བཅག་ཟེར་བས། རྫུ་འཕྲུལ་འགྲན་ན་མི་ཆོག་པ་བྱེད་པ་ཡིན་མོད། ངས་གཤོག་ཏུ་འཇུག་ཅིང་ཆག་པའི་ལྟ་སྟངས་མི་བྱེད། ཤོགས་ལ་ཁྱེར་ཤོག་གསུངས་པས། ཡང་ཁོས་སྔར་གྱི་དེ་ལྟ་བུ་ཞིག་གཤགས་ནས་འདེགས་པར་བརྩམས་པ་ལས། ཡང་རྗེ་བཙུན་གྱིས་མི་ཐེག་པའི་ལྟ་སྟངས་མཛད་པས། ཁོ་ན་རེ་ངས་གཤགས་ཡོད། ཁྱོད་ཀྱིས་ཁོལ་ཅིག་ཟེར་བས། རྗེ་བཙུན་གྱིས་ངས་འགྲམ་སློང་བར་བྱས། ཁྱོད་ཀྱིས་ཐོག་འགེལ་བར་བྱས་པ་ཡིན་པས་ཁྱོད་རང་གིས་ཨེ་ཐེག་ལྟོས་ལ་ཤོག་ཅིག་གསུངས་།",
  "",
  "ཁོས་སླར་ཡང་འདེགས་པར་བརྩམས་པ་ལས་མ་ཐེག་པར་མིག་རིག་རིག་ལུས་པས། རྗེ་བཙུན་གྱི་ཞལ་ནས། ང་མཆོག་ཐུན་མོང་གཉིས་ཀའི་དངོས་གྲུབ་ཐོབ་པའི་རྣལ་འབྱོར་པ་འི་རྩལ་དང་རྫུ་འཕྲུལ། ཁྱོད་ཐུན་མོང་གི་རྫུ་འཕྲུལ་ཐོབ་པ་ཙམ་གྱིས་མི་ཐུབ། ངས་ལྟ་སྟངས་བྱས་ཟིལ་གྱིས་མནན་ན་ཁྱོད་ཀྱིས་གཤོག་ཀྱང་མི་ཐུབ་པར་འདུག་སྟེ། ངས་ལྟ་སྟངས་མ་བྱས་རུང་ཤོགས་པ་ཡང་གང་ཟག་གཞན་མ་ལ་ལྟོས་ན་དགའ་རབ་ཡིན། ད་བྱེད་ན་འདི་ལྟར་བྱེད་གསུང་ཕྱག་ཡ་ཅིག་གི་བླངས་ཏེ་བཀལ་བས། རྡོ་ལ་ཕྱག་རྗེས་ཤིག་བྱུང་། མཐོས་འདུག་གསུངས་ནས་སྟེང་ནས་བརྫིས་པས་ཞབས་རྗེས་བྱུང་། དམས་འདུག་གསུངས་ནས་འོག་ནས་བཏེག་པ་ས་ཡང་དབུ་དང་ཕྱག་རྗེས་བྱུང་བ་དེ་ལ་རྫུ་འཕྲུལ་ཕུག་ཏུ་གྲགས། ",
  "དེའི་ཚེ་ཡང་བོན་པོས་རྗེ་བཙུན་རྒྱལ་བར་ཁས་བླངས་སོ།། ",
  "གཞན་ཡང་རྗེ་བཙུན་དང་ན་རོ་བོན་ཆུང་གཉིས་རྫུ་འཕྲུལ་གྱི་རྩལ་མང་དུ་འགྲན་པ་ལས། རྗེ་བཙུན་གྱིས་མཛད་པ་རྣམས་ངོ་མཚར་ཆེ་བ་ཁོ་ན་བྱུང་བའི་མཐར། ན་རོ་བོན་ཆུང་ན་རེ། ཁྱོད་ང་ལ་སྒྱུ་མ་མཁན་ཟེར་ཏེ། ངས་བལྟས་ཚེ་ཁྱོད་རང་སྒྱུ་མ་མཁན་དུ་འདུག། ཁྱེད་ཀྱི་རྫུ་འཕྲུལ་དེ་རྣམས་ལ་ང་ཡིད་མི་ཆེས་པས། ད་རང་རེ་གཉིས་ཟླ་བ་འདིའི་ཚེས་བཅོ་ལྔ་ལ་གངས་ཏི་སེའི་རྩེ་མོར་སུས་སླེབ་པ་མགྱོགས་པ་དེ་ཏི་སེ་དབང་བ་བྱེད་ཅིང་མཆོག་གི་དངོས་གྲུབ་ཀྱང་སུས་ཐོབ་འདུག་བལྟའོ་ཟེར་བས། རྗེ་བཙུན་གྱིས་དེ་སྐད་བྱས་པས་ཆོག་སྟེ། ཁྱོད་རང་ཉམས་བན་བུན་གྱི་སྣང་བ་ལ་མཆོག་གི་དངོས་གྲུབ་ཏུ་འཛིན་པ་སྙིང་རེ་རྗེ། མཆོག་གི་དངོས་གྲུབ་ཐོབ་པ་ལ་སེམས་ཀྱི་རང་ཞལ་མཐོང་དགོས་ཏེ། དེ་མཐོང་བ་ལ་ངེད་ཀྱི་སྒྲུབ་བརྒྱུད་ཀྱི་བསྟན་པ་ལ་ཞུགས་ནས་བསྒོམ་དགོས་གསུངས་པས། ཁོ་ན་རེ། ཁྱོད་ཀྱི་སེམས་དང་ངའི་སེམས་ལ་བཟང་ངན་ཅི་ཡོད། བོན་དང་ཆོས་ལ་ཁྱད་ཅི་ཡོད། སྒྲུབ་པ་བྱས་མཉམ་དུ་འདུག་ནའང་། མིག་འཁྲུལ་ཡིན་ནམ་སྔར་གྱི་རྫུ་འཕྲུལ་རྣམས་ཁྱོད་ཀྱི་དེ་ཁ་མཐོ་བ་ཙམ་བྱུང་།",
  "ད་ཏི་སེའི་རྩེ་མོར་སུ་མགྱོགས་པ་ཐག་ཆོད་པ་བྱེད་དོ་ཟེར་བ་ལ། རྗེ་བཙུན་གྱིས་དེ་ལྟར་ཞལ་གྱིས་བཞེས་ཏེ་ཐག་བཅད་དོ།། ",
  "དེའི་ཚེ་ན་རོ་བོན་ཆུང་ནི་ཁོ་རང་གི་ལྷ་ལ་གཡེལ་མེད་དུ་གསོལ་བ་འདེབས་ཤིང་འདུག་སྐད། རྗེ་བཙུན་ནི་སྤྱོད་ལམ་སྔར་ལས་གཡོ་བ་མེད་པར་བཞུགས་པས། ཚེས་བཅོ་ལྔའི་ཐོ་རེངས་སུ་སོང་ཚེ། ན་རོ་བོན་ཆུང་ནི་སྔོ་ཐུལ་གྱོན་ནས་གཤང་འཁྲོལ་ཞིང་རྔ་ལ་ཞོན་ཏེ་ནམ་མཁའ་ལ་འགྲོ་བ། རྗེ་བཙུན་གྱི་བུ་སློབ་རྣམས་ཀྱིས་གཟིགས་ཏེ། རྗེ་བཙུན་གཟིམས་ནས་འདུག་པ་ལ། རས་ཆུང་པ་ས། རྗེ་བཙུན་ལགས། ན་རོ་བོན་ཆུང་ནི་སྔ་མོ་རང་རྔ་ལ་ཞོན་ནས་འཕུར་ཏེ་ཏི་སེའི་རྐེད་པ་ན་ཡར་བསླེབས་སོང་། རྗེ་བཙུན་ད་དུང་བཞུགས་ནས་བོན་པོ་ལ་གནས་སྐྱེལ་བ་ལགས་སམ་ཞེས་ཞུ་བ་ནན་གྱིས་ཕུལ་བ་ལྟར་བུ་སློབ་ཀུན་གྱིས་ཕུལ་བས། རྗེ་བཙུན་གྱིས་ལྟ་སྟངས་ཤིག་མཛད་ནས། ད་ལྟོས་དང་གསུངས། བལྟས་པ་ས་ཁོ་གྱེན་ལ་འགྲོ་མ་ནུས་པ་ར་བསྐོར་བ་ལ་སོང་འདུག། དེ་ནས་ཉི་མ་འཆར་དུ་ཆ་བ་དང་། རྗེ་བཙུན་ཆེན་པོས་ཀྱང་སེ་གོལ་གཏོགས་པ་གཅིག་དང་། ན་བཟའ་རས་འགའི་གཤོག་རྒྱངས་མཛད་ནས་འཕུར་བྱོན་པས། སྐད་ཅིག་ལ་ཏི་སེའི་རྩེར་ཕེབས་པ་དང་ཉི་མ་ཤར་བ་དུས་མཉམ་དུ་བྱུང་ངོ།། ",
  "དེའི་ཚེ་རྗེ་བཙུན་གྱིས་བརྒྱུད་པའི་བླ་མ་རྣམས་དང་འཁོར་ལོ་སྡོམ་པའི་ལྷ་ཚོགས་འཁོར་དང་བཅས་པ་དགྱེས་པའི་ཚུལ་དུ་ཁྲ་ལམ་མེ་བཞུགས་འདུག་པ་མངོན་སུམ་དུ་གཟིགས་པས། ངོ་བོ་མཉམ་པ་ཉིད་ནའང་རྣམ་པ་ཤིན་ཏུ་དགྱེས་ཤིང་སྤྲོ་བར་གྱུར་ཏོ།། ",
  "དེ་ཚེ་ན་རོ་བོན་ཆུང་ཡང་ཏི་སེའི་མགུལ་ན་ཡར་སླེབ་བྱུང་བ་ལས། རྗེ་བཙུན་གྱི་ཐུགས་རྗེའི་ཟིལ་མ་བཟོད་པར་ནམ་མཁའ་ལས་ལྷུང་སྟེ་འོག་གི་རྔ་ཏི་སེའི་ལྷོ་ཕྱོགས་ན་མར་ལ་རྦབ་ཏུ་ཤོར་བས། ཁོའི་ང་རྒྱལ་དང་དྲེགས་པ་ཉམས་ཏེ། དམན་ས་བཟུང་བའི་ངང་ནས་ད་ཁྱོད་རྫུ་འཕྲུལ་དང་ནུས་པ་ཆེ་བར་སོང་བས། ཏི་སེ་ཁྱོད་ཀྱིས་ཐོབ་ཟིན། ང་ལ་གནས་འདི་མཐོང་ས་ཞིག་ཏུ་སྡོད་ས་དགོས་ཟེར་བྱུང་བས། རྗེ་བཙུན་གྱི་ཞལ་ནས་ཁྱོད་ལ་འཇིག་རྟེན་འདིའི་ལྷས་རྗེས་སུ་བཟུང་བའི་ཐུན་མོང་གི་རྫུ་འཕྲུལ་ཅུང་ཟད་འདུག་ནའང་།",
  "ང་རང་བྱུང་ཡེ་ཤེས་མངོན་དུ་གྱུར་པས་མཆོག་གི་དངོས་གྲུབ་ཐོབ་པའི་གང་ཟག་རྣམས་དང་རྫུ་འཕྲུལ་འགྲན་རུང་མི་དོ་སྔ་གོང་ནས་བྱས། ",
  "ཏི་སེའི་རྩེ་མོའི་རྡོ་རྗེའི་ར་བ་ཡན་ཡེ་ཤེས་ཀྱི་ལྷ་དཔལ་འཁོར་ལོ་སྡོམ་པའི་བཞུགས་གནས་ཡིན་པས། ཁྱོད་ཀྱིས་བགྲོད་པའི་སྐབས་མེད་རུང་། ད་ལན་ངས་ངེད་ཆོས་པའི་ཆེ་བ་བསྟན་ཕྱིར་རྒྱལ་བ་གོང་མ་རྣམས་ལ་གནང་བ་ཞུས་ནས་སྐབས་ཕྱེ་བ་ཡིན། ",
  "ནམ་མཁའ་ནས་ལྷུང་བ་དང་རྔ་རྦབ་ཏུ་ཤོར་བ་དེ། ཁྱོད་ལ་ང་རྒྱལ་ཆེན་པོ་འདུག་པས་དེ་བཅག་པའི་ཕྱིར་ངས་བྱས་པ་ཡིན། ",
  "ད་གནས་འདིའི་རྩ་བར་འགྲོ་བ་ཡང་ངའི་ནུས་པ་ལ་བརྟེན་ནས་འགྲོ་དགོས། ",
  "ང་ལ་རྩལ་འདི་ལྟ་བུ་ཡོད་པའི་རྒྱུ་མཚན་འདི་རྣམས་ཡོད་པས་ཉོན་ཅིག་གསུང་མགུར་འདི་གསུངས་སོ།། ",
  "དྲིན་ཅན་མར་པའི་ཞབས་ལ་འདུད།། སྒྲ་སྒྱུར་མར་པའི་བཀའ་དྲིན་དང་།། རྒྱལ་བ་གོང་མའི་ཐུགས་རྗེ་ཡིས།། སྔོན་གྲོང་ཁྱེར་ཆེན་པོ་མཉན་ཡོད་དུ།། བཅོམ་ལྡན་ཤཱཀྱ་ཐུབ་པ་དེས།། མུ་སྟེགས་སྟོན་པ་དྲུག་པོ་དེ།། འཁོར་བཅས་ཆོས་ཀྱིས་ཕམ་བྱས་ཏེ།། སངས་རྒྱས་བསྟན་པ་རྒྱས་མཛད་ལྟར།། འཛམ་གླིང་རི་རྒྱལ་ཏི་སེ་འདིར།། བོད་ཀྱི་རྣལ་འབྱོར་རས་པས་ཀྱང་།། བོན་པོ་ཆོས་ཀྱིས་ཕམ་བྱས་ཏེ།། ཐུབ་བསྟན་སྒྲུབ་བརྒྱུད་ཉིན་མོར་བྱས།། ",
  "རྫུ་འཕྲུལ་གྱད་ཀྱི་རྩལ་ལས་བྱུང་།། རྣལ་འབྱོར་མི་ལ་རས་པ་ལ།། རྩལ་འདི་བྱུང་བའི་རྒྱུ་རྐྱེན་མང་།། བྱིན་རླབས་བརྒྱུད་པར་ལྡན་པས་ན།། བརྒྱུད་པ་འདི་ཡི་རྩལ་ཞིག་བྱུང་།། རྡོ་རྗེ་འཆང་གི་རྩལ་ཞིག་བྱུང་།། མཁྱེན་བརྩེ་གདམས་ངག་ཀུན་ལྡན་པ་ས།། རྩ་བའི་བླ་མའི་རྩལ་ཞིག་བྱུང་།། མར་པ་ལོ་ཙྪའི་རྩལ་ཞིག་བྱུང་།། ",
  "མཐའ་བྲལ་བློ་ལས་འདས་པ་ཡི།། ལྟ་བ་འདི་ཡི་རྩལ་ཞིག་བྱུང་།། གདོད་ནས་དག་པའི་རྩལ་ཞིག་བྱུང་།། ཡེངས་མེད་དམིགས་པ་བྲལ་བས་ན།། སྒོམ་པ་འདི་ཡི་རྩལ་ཞིག་བྱུང་།།",
  "",
  "འོད་གསལ་ཆེན་པོའི་རྩལ་ཞིག་བྱུང་།། གང་ཤར་ལྷུག་པ་ར་སྐྱོང་བས་ན།། སྤྱོད་པ་འདི་ཡི་རྩལ་ཞིག་བྱུང་།། ཤུགས་འབྱུང་ལྷུག་པ་འི་རྩལ་ཞིག་བྱུང་།། ",
  "ཆོས་ཉིད་རང་ངོ་འཕྲོད་པ་ས་ན།། འབྲས་བུ་འདི་ཡི་རྩལ་ཞིག་བྱུང་།། སྣ་ཚོགས་རང་གྲོལ་རྩལ་ཞིག་བྱུང་།། ",
  "བླ་མའི་བཀའ་བཞིན་བསྒྲུབས་པས་ན།། དམ་ཚིག་འདི་ཡི་རྩལ་ཞིག་བྱུང་།། ཉེས་ལྟུང་མེད་པའི་རྩལ་ཞིག་བྱུང་།། ",
  "རྐྱེན་དང་བསྲེས་ནས་བསྒོམས་པས་ན།། ཉམས་ལེན་འདི་ཡི་རྩལ་ཞིག་བྱུང་།། སྣང་བ་གྲོགས་ཤར་རྩལ་ཞིག་བྱུང་།། ",
  "དཀའ་ཐུབ་སྙིང་རུས་མཐར་བསྐྱལ་བས།། རྣལ་འབྱོར་རང་གི་རྩལ་ཞིག་བྱུང་།། མི་ལ་རས་པའི་རྩལ་ཞིག་བྱུང་།། ",
  "རྩལ་དེས་ཆོས་ལོག་ཚར་བཅད་ནས།། གངས་དཀར་ཏི་སེ་ང་དབང་ཕྱིར།། གནས་འདིར་དམ་ཆོས་བསྟན་པ་དང་།། དེ་རྒྱལ་བ་གོང་མའི་བཀའ་དྲིན་ཡིན།། ",
  "གསོལ་ལོ་མཆོད་དོ་ཡེ་ཤེས་ལྷ།། ཞེས་གསུངས་པས། ",
  "ཁོ་ན་རེ། ཁྱོད་ཀྱི་རྫུ་འཕྲུལ་དང་ནུས་པ་ལ་ཡིད་ཆེས། ངོ་མཚར་ཆེ། ད་ང་ལ་གནས་འདི་མཐོང་ས་ཞིག་ཏུ་བསྡད་ས་ཡོད་པ་ཞིག་ཁྱོད་ཤེས་ཟེར་བས། རྗེ་བཙུན་གྱིས་ཀྱང་འོ་ན་ཁྱོད་རང་ཕ་གིར་སྡོད་ཅིག་གསུངས་ནས་ཕྱག་ཡ་གཅིག་གིས་གངས་ཆག་སྤར་གང་ཤར་ཕྱོགས་ཀྱི་རི་སྟག་ལའི་རྩེར་འཕངས་པས་རི་དེའི་རྩེ་མོར་གངས་ཅུང་ཟད་ཅིག་ཆགས་སོ།། ",
  "དེ་ནས་རྗེ་བཙུན་གྱི་ནུས་པ་ལ་བརྟེན་ནས། གཉིས་ཀས་ཏི་སེའི་མགུལ་དུ་ཕེབས་པའི་ཚེ། ",
  "ཡང་ཁོ་ན་རེ། ངས་ཏི་སེ་ལ་སྐབས་སུ་བསྐོར་བ་བྱེད་རྒྱུ་ཡོད་པ་དང་། དེ་དུས་སྡོད་ས་ཞིག་ཁྱེད་ཤེས་ཟེར་བས། རྗེ་བཙུན་གྱིས་འོ་ན་ཁྱོད་རང་བསྐོར་བ་ཡང་གྱིས། དེ་དུས་འདིར་སྡོད་ཅིག་གསུང་ཏི་སེའི་མདུན་གྱི་རི་ཞབས་ཤིག་ཏུ་བཀའ་གནང་།",
  "",
  "མཆོད་རྟེན་ཁོང་སེང་དུ་ཆགས་ནས་བོན་པོ་རྣམས་བསྐོར་བ་བྱེད་ཚེ་དེར་སྡོད་པ་ཞིག་བྱུང་། རྗེ་བཙུན་གྱི་སློབ་བརྒྱུད་རྣམས་ནི་གངས་རི་མཚོ་གསུམ་ཀུན་ལ་དུས་རྒྱུན་དུ་དབང་བསྒྱུར་བ་ཡིན་ནོ།། ",
  "གངས་ཏི་སེར་ན་རོ་བོན་ཆུང་བཏུལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དཔོན་སློབ་རྣམས་ཀྱིས་གངས་ཏི་སེ་འཁོར་ནས། སླར་ཡང་ཀུ་ཐང་གི་བྲག་སྐྱ་རྡོ་རྗེ་རྫོང་དུ་ཕྱག་ཕེབས་པ་འི་ཚེ། སྔར་གྱི་ཉ་མ་རྣམས་མཇལ་དུ་བྱུང་སྟེ་ཁོང་རྣམས་ཀྱིས། རྗེ་བཙུན་ལ་སྐུ་ཁམས་བདེ་ལགས་སམ་ཞེས་སྙུན་དྲིས་པས། རྗེ་བཙུན་གྱི་ཞལ་ནས་ང་ཤིན་ཏུ་བདེ། ཁྱེད་རྣམས་ཁམས་བདེའམ་གསུངས་པས། ",
  "ཁོང་རྣམས་ན་རེ། བདག་རྣམས་བླ་མའི་བཀའ་དྲིན་གྱིས་ནོར་ལ་གོད་དང་། མི་ལ་ན་ཚ་ཤི་ཆད་མེད་ཅིང་། བླ་མ་ལ་བར་ཆད་མེད་པར་ཏི་སེ་འཁོར་བ་དང་ཞལ་མཇལ་བ་འདི་བློ་སེམས་ཤིན་ཏུ་བདེ་ལགས། བླ་མ་ཇི་ལྟར་བདེ་གསུངས་པར་ཞུ་དང་ཞེས་ཞུས་པས། རྗེ་བཙུན་གྱི་ཞལ་ནས་ང་ཡང་འདི་ལྟར་བདེ་གསུངས་ནས་རྣལ་འབྱོར་བདེ་བ་བཅུ་གཉིས་འདི་མགུར་དུ་གསུངས་སོ།། ",
  "མི་ནག་ཅན་དོང་ནས་ཐར་བ་བཞིན། ཕ་ཡུལ་སྤངས་པའི་རྣལ་འབྱོར་བདེ།། རྟ་བཟང་སྒྲོག་གིས་གྲོལ་བ་བཞིན།། གཟུང་འཛིན་བྲལ་བའི་རྣལ་འབྱོར་བདེ།། རི་དྭགས་རྨས་མ་སྡོད་པ་བཞིན།། གཅིག་པུར་སྡོད་པའི་རྣལ་འབྱོར་བདེ།། བྱ་རྒྱལ་ནམ་འཕངས་གཅོད་པ་བཞིན།། ལྟ་བ་ཐག་ཆོད་ཀྱི་རྣལ་འབྱོར་བདེ།། མཁའ་ལ་རྒྱུ་བའི་སྐྱི་སེར་བཞིན།། ཐོགས་རྡུགས་མེད་པའི་རྣལ་འབྱོར་བདེ།། ལུག་གཡང་དཀར་སྐྱོང་བའི་རྫི་བོ་བཞིན།། ཉམས་སྟོང་གསལ་སྐྱོང་བའི་རྣལ་འབྱོར་བདེ།། དབུས་ཀྱི་རི་རྒྱལ་ལྷུན་པོ་བཞིན།། འཕོ་འགྱུར་མེད་པའི་རྣལ་འབྱོར་བདེ།།",
  "ཆུ་བོ་ཆེན་པོའི་རྒྱུན་བཞིན་དུ།། ཉམས་རྒྱུན་ཆད་མེད་པའི་རྣལ་འབྱོར་བདེ།། དུར་ཁྲོད་ནང་གི་མི་རོ་བཞིན།། བྱ་བ་ཐོངས་པ་འི་རྣལ་འབྱོར་བདེ།། རྒྱ་མཚོའི་ནང་དུ་རྡོ་བསྐྱུར་བཞིན།། ཕྱིར་མི་ལྡོག་པའི་རྣལ་འབྱོར་བདེ།། མཁའ་ལ་ཉི་མ་ཤར་བ་བཞིན།། འོད་ཀུན་ལ་གསལ་བའི་རྣལ་འབྱོར་བདེ།། ཤིང་ཏཱ་ལའི་ལོ་མ་བྲེགས་པ་བཞིན།། ཕྱིས་སྐྱེ་བ་མེད་པའི་རྣལ་འབྱོར་བདེ།། དབྱངས་རྣལ་འབྱོར་བདེ་བ་བཅུ་གཉིས་འདི།། ཁྱེད་ཉ་མའི་དྲིས་ལན་ཆོས་སྐྱེས་མཛོད།། ",
  "ཅེས་གསུངས་པས། ཉ་མ་རྣམས་དད་བཞིན་ལོག་སྟེ་སོང་ངོ།། ",
  "དེ་ནས་རྗེ་བཙུན་གྱིས་རས་ཆུང་པ་ལ་སྐྱོ་ཤས་དང་ངེས་འབྱུང་ཉམས་དང་རྟོགས་པ་ཅི་འདུག་གཟིགས་པའི་ཕྱིར། རྐྱེན་མེད་དུ་བསླུ་བསླུ་འདྲ་བཅུ་གཉིས་འདི་མགུར་དུ་གསུངས་སོ།། ",
  "ལར་འཇིག་རྟེན་ཆོས་ཀྱིས་བསླུ་བསླུ་འདྲ།། ང་ནི་ཡང་དག་དོན་དུ་གཉེར།། ཟང་ཟིང་གཡེང་བས་བསླུ་བསླུ་འདྲ།། ང་ནི་གཉིས་མེད་ཉམས་སུ་ལེན།། འཁོར་དང་གཡོག་གིས་བསླུ་བསླུ་འདྲ།། ང་ནི་གཅིག་པུར་རི་ཁྲོད་འགྲིམ།། ནོར་དང་རྫས་ཀྱིས་བསླུ་བསླུ་འདྲ།། ང་ནི་ཡོད་ན་ཆོས་ཕྱིར་བཏང་།། ཕྱི་སྣང་བ་འི་ཡུལ་གྱིས་བསླུ་བསླུ་འདྲ།། ང་ནི་ནང་གི་སེམས་ལ་བལྟ།། རྣམ་པར་རྟོག་པས་བསླུ་བསླུ་འདྲ།། ང་ནི་ཡེ་ཤེས་རྗེས་སུ་འབྲང་།། ཆོས་དྲང་བའི་དོན་གྱིས་བསླུ་བསླུ་འདྲ།། ང་ནི་ངེས་དོན་གཏན་ལ་འབེབས།། ཡིག་ནག་དཔེ་ཆས་བསླུ་བསླུ་འདྲ།། ང་ནི་སྙན་རྒྱུད་ཀྱི་གདམས་ངག་བསྒོམ།། ཐ་སྙད་བཤད་པས་བསླུ་བསླུ་འདྲ།། ང་ནི་མ་བཅོས་ལྷུག་པ་ར་འཇོག། ལར་སྐྱེ་འཆི་གཉིས་ཀྱིས་བསླུ་བསླུ་འདྲ།། ང་ནི་སྐྱེ་མེད་དོན་ལ་བལྟ།། ཐ་མལ་ཤེས་པས་བསླུ་བསླུ་འདྲ།། ང་ནི་རིག་པའི་རང་རྩལ་སྤྱོད།། སེམས་འཛིན་སྤྲོས་པས་བསླུ་བསླུ་འདྲ།། ང་ནི་གནས་ལུགས་ངང་དུ་།",
  "ཅེས་གསུངས་པས། རས་ཆུང་པ་འི་ཐུགས་ལ་བླ་མ་སངས་རྒྱས་དངོས་ལ་བསླུ་བའི་ཆོས་མེད་ངེས། ང་དང་ཉམས་ལེན་མི་ནུས་པ་རྣམས་ཀྱི་སྐྱོན་ལ་དགོངས་ནས་གསུངས་པ་ཡིན་སྙམ། རང་གི་རྒྱུད་ཐོག་གི་ལྟ་སྒོམ་སྤྱོད་པ་གནད་དུ་དྲིལ་བའི་ཞུ་དོན་འདི་ཕུལ་ལོ།། ",
  "ཕ་བླ་མ་རྗེ་བཙུན་སྙན་གསོན་དང་།། བདག་རྨོངས་པའི་བློ་འདི་ཡི་རེ་མུག། ཐུགས་རྗེའི་ཞགས་པས་བཟུང་དུ་གསོལ།། ",
  "རྟག་ཆད་གཉིས་ཀྱི་སོ་མཚམས་སུ།། མཐའ་བྲལ་ལྟ་བ་སྟོར་ཏེ་ཐལ།། གནས་ལུགས་གཏན་ལ་མ་ཕེབས་སོ།། ",
  "བྱིང་རྒོད་གཉིས་ཀྱི་སོ་མཚམས་སུ།། བདེ་གསལ་སྒོམ་པ་སྟོར་ཏེ་ཐལ།། ཞེན་པ་བཟློག་ཏུ་མ་འདོད་དོ།། ",
  "བླང་དོར་གཉིས་ཀྱི་སོ་མཚམས་སུ།། ཤུགས་འབྱུང་སྤྱོད་པ་སྟོར་ཏེ་ཐལ།། འཁྲུལ་པ་འཇིག་ཏུ་མ་འདོད་དོ།། ",
  "ཟོལ་ཟོག་གཉིས་ཀྱི་སོ་མཚམས་སུ།། རྣམ་དག་དམ་ཚིག་སྟོར་ཏེ་ཐལ།། གཡོ་སྒྱུ་ཆམ་ལ་མ་ཕེབས་སོ།། ",
  "འཁོར་འདས་གཉིས་ཀྱི་སོ་མཚམས་སུ།། རང་སེམས་སངས་རྒྱས་སྟོར་ཏེ་ཐལ།། ཆོས་སྐུ་རྟོགས་སུ་མ་འདོད་དོ།། ",
  "རེ་དོགས་གཉིས་ཀྱི་སོ་མཚམས་སུ།། འབྲས་བུ་སྐུ་བཞི་སྟོར་ཏེ་ཐལ།། རང་ངོ་རང་གིས་མ་ཤེས་སོ།། ཕ་བླ་མ་རྗེ་བཙུན་རིན་པོ་ཆེ།། སྔར་ཡང་བཀའ་དྲིན་ཐུགས་རྗེས་བསྐྱངས།། ད་དུང་འབྲལ་མེད་བསྐྱབ་ཏུ་གསོལ།། ",
  "ཞེས་གསོལ་བ་བཏབ་།",
  "རྗེ་བཙུན་གྱི་ཞལ་ནས། རས་ཆུང་པ་ཁྱོད་ལ་དེ་མ་ཡིན་པའི་ཉམས་རྟོགས་ཤིག་ཡོད་དེ་འོང་བས། ང་ལ་གསང་དུ་མི་རུང་བས་དྲང་པོར་ཕུལ་ཅིག་ཅེས་གསུངས་པས། རྗེ་བཙུན་གྱི་ཐུགས་རྗེས་དེ་མ་ཐག་རས་ཆུང་པ་འི་ཉམས་རྟོགས་ན་འཕར་ཏེ། ཡང་རས་ཆུང་པ་ས་རྙེད་པ་བདུན་གྱི་ཞུ་དོན་འདི་ཕུལ་ལོ།། ",
  "ཕ་བླ་མ་རྗེ་བཙུན་བཀའ་དྲིན་གྱིས།། རྙེད་པ་བདུན་གྱི་དོན་ཞིག་རྟོགས།། སྣང་བའི་ནང་ནས་སྟོང་པ་རྙེད།། ད་དངོས་པོ་ཡོད་སྙམ་མི་བགྱིད་དོ།། ",
  "སྟོང་པའི་ནང་ནས་ཆོས་སྐུ་རྙེད།། ད་བྱ་རྩོལ་ཡོད་སྙམ་མི་བགྱིད་དོ།། ",
  "སྣ་ཚོགས་ནང་ནས་གཉིས་མེད་རྙེད།། ད་འདུ་འབྲལ་ཡོད་སྙམ་མི་བགྱིད་དོ།། ",
  "དཀར་དམར་ནང་ནས་མཉམ་ཉིད་རྙེད།། ད་དགག་སྒྲུབ་ཡོད་སྙམ་མི་བགྱིད་དོ།། ",
  "སྒྱུ་ལུས་ནང་ནས་བདེ་ཆེན་རྙེད།། ད་སྡུག་བསྔལ་ཡོད་སྙམ་མི་བགྱིད་དོ།། ",
  "ཀུན་རྫོབ་ནང་ནས་དོན་དམ་རྙེད།། ད་འཁྲུལ་པ་ཡོད་སྙམ་མི་བགྱིད་དོ།། ",
  "རང་སེམས་ནང་ནས་སངས་རྒྱས་རྙེད།། ད་འཁོར་བ་ཡོད་སྙམ་མི་བགྱིད་དོ།། ",
  "ཞེས་ཞུས་པས། རྗེ་བཙུན་གྱི་ཞལ་ནས། རས་ཆུང་པ་ཁྱོད་ཀྱི་དེ་བསྒོམས་པའི་ཉམས་ཕྱོགས་མཐུན་ཙམ་ལས་མཚན་ཉིད་པ་མ་ཡིན། ",
  "བསྒོམས་པའི་ཉམས་མྱོང་མཚན་ཉིད་པ་འདི་འདྲ་བ་ཞིག་འོང་བ་ཡིན་གསུང་ཀློང་གྱུར་བརྒྱད་འདི་མགུར་དུ་གསུངས་སོ།། ",
  "སྣང་དང་སྟོང་པ་དབྱེར་མེད་ན།། ལྟ་བ་ཀློང་དུ་གྱུར་པ་ཡིན།། ",
  "རྨི་ལམ་ཉིན་བར་ཁྱད་མེད་ན།། སྒོམ་པ་ཀློང་དུ་གྱུར་པ་ཡིན།། ",
  "བདེ་དང་སྟོང་པ་ཁྱད་མེད་ན།། སྤྱོད་པ་ཀློང་དུ་གྱུར་པ་ཡིན།། ",
  "འདི་དང་ཕྱི་མ་ཁྱད་མེད་ན།། གནས་ལུགས་ཀློང་དུ་གྱུར་པ་ཡིན།། ",
  "སེམས་དང་ནམ་མཁའ་ཁྱད་མེད་ན།། ཆོས་སྐུ་ཀློང་དུ་གྱུར་པ་ཡིན།། ",
  "སྐྱིད་སྡུག་གཉིས་པོ་ཁྱད་མེད་ན།། གདམས་ངག་ཀློང་དུ་གྱུར་པ་ཡིན།། ",
  "ཉོན་མོངས་ཡེ་ཤེས་ཁྱད་མེད་ན།། རྟོགས་ཚད་ཀློང་དུ་གྱུར་པ་ཡིན།།",
  "",
  "རང་སེམས་སངས་རྒྱས་ཁྱད་མེད་ན།། འབྲས་བུ་ཀློང་དུ་གྱུར་པ་ཡིན།། ",
  "ཞེས་གསུངས་པས། རས་ཆུང་པ་ཡང་བླ་མའི་ཐུགས་རྗེས་རྟོགས་པ་རིམ་པར་ན་འཕར་ཏེ། ཁོང་རང་གི་ཐུགས་ཉམས་སུ་བཞེས་པའི་མཐར་ཐུག་གི་རྟོགས་པ་བར་དོ་དྲུག་ཏུ་དྲིལ་ནས་ཕུལ་བ། རྗེ་བླ་མ་རྣམས་ལ་ཕྱག་འཚལ་ལོ།། ",
  "ཡོངས་སྣང་སྟོང་གཉིས་ཀྱི་བར་དོ་ན།། རྟག་ཆད་ཀྱི་ལྟ་བ་ཡུལ་ན་མེད།། རྣམ་རྟོག་གི་གྲུབ་མཐའ་ངས་མི་འཛིན།། ད་ལྟ་སྐྱེ་མེད་བློ་ལས་འདས།། འདི་ལྡོམ་བུ་བ་བདག་གི་ལྟ་བ་ལགས།། ",
  "གྲོགས་རྟོགས་ལྡན་འཚོགས་ཀྱང་གནོང་རྒྱུ་མེད།། བདེ་སྟོང་གཉིས་ཀྱི་བར་དོ་ན།། ཞི་གནས་ཀྱི་དམིགས་རྒྱུན་ཡུལ་ན་མེད།། སྡུག་བཙིར་གྱི་སེམས་འཛིན་ངས་མི་བྱེད།། མ་ཡེངས་གཉུག་མའི་ངང་དུ་འཇོག། འདི་ལྡོམ་བུ་བ་བདག་གི་སྒོམ་པ་ལགས།། ",
  "གྲོགས་ཉམས་མྱོང་ཅན་འཚོགས་ཀྱང་གནོང་རྒྱུ་མེད།། ཆགས་ཅན་ཆགས་བྲལ་བར་དོ་ན།། ཟག་བཅས་ཀྱི་བདེ་བ་ཡུལ་ན་མེད།། ཚུལ་ཆོས་ཀྱི་ལོག་འཚོ་ངས་མི་སྒྲུབ།། ད་ལྟ་ཅི་སྣང་གྲོགས་སུ་ཤར།། འདི་ལྡོམ་བུ་བ་བདག་གི་སྤྱོད་པ་ལགས།། ",
  "གྲོགས་རྣལ་འབྱོར་འཚོགས་ཀྱང་གནོང་རྒྱུ་མེད།། སྐྱོན་ཅན་སྐྱོན་མེད་བར་དོ་ན།། རྣམ་པར་དག་དང་མ་དག་མེད།།",
  "གཡོ་སྒྱུ་ཟོལ་ཟོག་ངས་མི་བྱེད།། ད་ལྟ་རང་སེམས་དཔང་དུ་འཛུགས།། འདི་ལྡོམ་བུ་བ་བདག་གི་དམ་ཚིག་ལགས།། གྲོགས་ཁྲིམས་ལྡན་འཚོགས་ཀྱང་གནོང་རྒྱུ་མེད།། ",
  "འཁོར་འདས་གཉིས་ཀྱི་བར་དོ་ན།། སངས་རྒྱས་སེམས་ཅན་གཉིས་སུ་མེད།། རེ་དོགས་འབྲས་བུ་ངས་མི་འདོད།། ད་ལྟ་སྡུག་བསྔལ་བདེ་བར་ཤར།། འདི་ལྡོམ་བུ་བ་བདག་གི་འབྲས་བུ་ལགས།། གྲོགས་གྲུབ་ཐོབ་འཚོགས་ཀྱང་གནོང་རྒྱུ་མེད།། ",
  "ཚིག་དོན་གཉིས་ཀྱི་བར་དོ་ན།། མཁས་པའི་ཐ་སྙད་ཡུལ་ན་མེད།། ཐེ་ཚོམ་སོམ་ཉི་ངས་མི་བྱེད།། ད་ལྟ་སྣང་སྲིད་ཆོས་སྐུར་ཤར།། འདི་ལྡོམ་བུ་བ་བདག་གི་རྟོགས་པ་ལགས།། གྲོགས་ཤེས་ལྡན་འཚོགས་ཀྱང་གནོང་རྒྱུ་མེད།། ",
  "ཅེས་ཞུ་བ་ཕུལ་བས། བླ་མ་ཤིན་ཏུ་མཉེས་ཏེ། རས་ཆུང་པ་ཉམས་མྱོང་མཚན་ཉིད་པ་དེ་ཡིན། སློབ་མ་སྣོད་ལྡན་བྱ་བ་ཡང་ཁྱེད་ལ་ཟེར་བ་ཡིན་ཏེ། བླ་མ་མཉེས་ཐབས་གསུམ་ལས། དང་པོ་དད་པ་དང་ཤེས་རབ་ཀྱིས་བླ་མ་མཉེས་པར་བྱས། བར་དུ་ཐོས་བསམ་གྱི་འཇུག་སྒོ་མ་ལོག་པར་ཐེག་པ་ཆེན་པོ་སྔགས་ཀྱི་སྒོར་ཞུགས་ཤིང་། ཉམས་ལེན་ལ་སྙིང་རུས་བསྐྱེད་ཅིང་བསྒོམས་པས། ཐ་མར་ཉམས་རྟོགས་ཁྱད་པར་ཅན་རིམ་གྱིས་སྐྱེས་འདུག་གིས། ད་ཁ་བཤད་ཚིག་གི་ལོ་མ་ལ་མ་དགའ་བར། དོན་ཉམས་སུ་ལེན་ཕྱིར་བྱུང་ཚད་ཀྱིས་ཁ་ནང་དུ་ལྟོས་ལ་སྒོམས་ཤིག། ",
  "ང་ལའང་བླ་མ་མར་པའི་ཞལ་ནས། མདོ་རྒྱུད་ཀྱི་ཤེས་རྒྱ་མེད་ཀྱང་རུང་གིས། ཐ་སྙད་ཀྱི་ཚིག་ཕྱིར་མ་འབྲང་།",
  "ཁ་ནང་དུ་ལྟོས་ལ་བླ་མ་ཅི་གསུང་གི་བཀའ་བཞིན་སྒོམས་ཤིག་གསུངས་པའི་གསུང་ཁྱད་པར་ཅན་རྣམས་མ་བརྗེད་པར་ཉམས་སུ་བླངས་པས། འཁོར་བ་ལ་བློ་ལོག་པ་དང་། ཡོན་ཏན་འདི་རྣམས་རྒྱུད་ལ་སྐྱེས་པ་ཡིན། ཁྱོད་ཀྱང་ངའི་བླ་མ་མར་པའི་གསུང་བཞིན་གྱིས་ཤིག་གསུངས་པས། ",
  "རས་ཆུང་པ་ས། རྗེ་བཙུན་ལ། བླ་མ་མར་པས་ཇི་སྐད་གསུངས་པ་དེ་རྣམས་བདག་ལ་གནང་བར་ཞུ་དང་ཞུས་པས། ",
  "རྗེ་བཙུན་གྱིས་བླ་མའི་གསུང་གསུང་བ་སུམ་ཅུའི་གདམས་ངག་འདི་མགུར་དུ་གསུངས་སོ།། ",
  "བུ་རྟེན་དུ་དཀོན་མཆོག་བཟང་ངོ་གསུང་།། གྲོགས་སུ་དད་པ་སྟེན་ཅིག་གསུང་།། གདོན་དུ་རྣམ་རྟོག་ཆེ་འོ་གསུང་།། བདུད་དུ་ང་རྒྱལ་ཆེ་འོ་གསུང་།། སྡིག་ཏུ་སྐུར་པ་ཆེ་འོ་གསུང་།། ལམ་དུ་ཕྲག་དོག་གནོད་དོ་གསུང་།། ཕུང་ཁྲོལ་ཆང་གིས་བྱེད་དོ་གསུང་།། སྡིག་པ་སྟོབས་བཞིས་མ་བཤགས་ན།། འགྲོ་བ་དྲུག་ཏུ་འཁྱམ་མོ་གསུང་།། བསོད་ནམས་འབད་ནས་མ་བསགས་ན།། ཐར་པའི་བདེ་བ་མི་ཐོབ་གསུང་།། མི་དགེ་བཅུ་པོ་མ་སྤངས་ན།། ངན་སོང་སྡུག་བསྔལ་མྱོང་དགོས་གསུང་།། སྟོང་ཉིད་སྙིང་རྗེ་མ་བསྒོམས་ན།། མཐར་ཐུག་སངས་རྒྱས་མི་ཐོབ་གསུང་།། ཚེ་འདིར་སངས་རྒྱས་ཐོབ་འདོད་ན།། སེམས་ལ་ཡེངས་མེད་ལྟོས་ཤིག་གསུང་།། རྒྱུད་ཀྱི་མཐར་ཐུག་བསྡུས་པའི་དོན།། རྣལ་འབྱོར་དྲུག་ལྡན་སྒོམས་ཤིག་གསུང་།། གདམས་ངག་མཐར་ཐུག་བསྡུས་པའི་དོན།། གསང་སྔགས་ཐབས་ལམ་སྒོམས་ཤིག་གསུང་།། རྙེད་དང་བཀུར་སྟི་གྲགས་འདོད་ན།། བདུད་ཀྱི་ཁ་རུ་ཆུད་དོ་གསུང་།། བདག་བསྟོད་གཞན་ལ་སྨོད་པ་ན།། འཇིགས་པ་འི་གཡང་སར་ལྟུང་ངོ་གསུང་།།",
  "སེམས་ཀྱི་གླང་པོ་མ་བཏུལ་ན།། གདམས་ངག་ཚིག་གིས་བསླུ་འོ་གསུང་།། ",
  "སོ་ནམ་སེམས་བསྐྱེད་ཆེ་འོ་གསུང་།། ལྟ་བ་སྐྱེ་མེད་བཟང་ངོ་གསུང་།། ཉམས་ལེན་ཐབས་ལམ་ཟབ་བོ་གསུང་།། ལག་ལེན་རྩ་རླུང་གྱིས་ཤིག་གསུང་།། ལྷན་སྐྱེས་ངོ་ཡིས་ཟུངས་ཤིག་གསུང་།། དམ་པ་རྗེ་ལ་སྟེན་ཅིག་གསུང་།། མི་ཚེ་ཡེངས་ལ་མ་སྐྱེལ་གསུང་།། རང་སེམས་སྐྱེ་མེད་ལྟོས་ཤིག་གསུང་།། འཁོར་བར་བདེ་བ་མ་རེ་གསུང་།། སྡུག་བསྔལ་སྐྱོན་དུ་མ་ལྟ་གསུང་།། སེམས་རྟོགས་སངས་རྒྱས་ཡིན་ནོ་གསུང་།། མང་དུ་སྤྲོས་པ་མི་དགོས་གསུངས།། དོན་དེ་ལས་ཟབ་པ་མེད་དོ་གསུང་།། དེ་དག་ཉམས་སུ་ལོངས་ཤིག་གསུང་།། ",
  "ཞེས་གསུངས་པས། རས་ཆུང་པ་འི་ཐུགས་དམ་ལ་བོགས་ཤིན་ཏུ་ཆེ་བར་བྱུང་ངོ།། ",
  "དེ་ནས་རྗེ་བཙུན་དཔོན་སློབ་འཚོ་བ་དཀའ་ཐུབ་ལ་བརྟེན་ནས་ཐུགས་དམ་མཛད་ཅིང་བཞུགས་པའི་ཚེ། མཁའ་འགྲོ་མང་པོས་ཚོགས་ཀྱི་འཁོར་ལོ་བསྐོར་ནས། མི་ལ་རས་པ་ཁྱོད་ལྟ་སྒོམ་སྤྱོད་པ་རྣམས་ཉམས་སུ་ལེན་པའི་ཚེ། མིའི་ཟས་གོས་དང་མཁའ་འགྲོའི་དམ་རྫས་ཅུང་ཟད་རེ་བསྟེན་ན་དགེ་སྦྱོར་བོགས་ཆེ་བ་ཡིན་པས་སྟེན་ཅིག། ",
  "ངེད་རྣམས་ཀྱིས་བསྒྲུབ་པ་ཡིན་ནོ་ཟེར་བ་ལ། རྗེ་བཙུན་གྱིས་གཞན་གྱི་ཟས་ནོར་ལོངས་སྤྱོད་དང་ཉམས་རྟོགས་ཀྱི་ཡོན་ཏན་ཕལ་གྱི་དོ་ཟླ་མིན་པ་འདི་འདྲ་ཡོད་པས་མེད་ཀྱང་རུང་གསུང་མགུར་འདི་གསུངས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།།",
  "རྣལ་འབྱོར་མི་ལ་རས་པ་ངས།། གནས་ལུགས་ངང་ནས་གླུ་ཞིག་ལེན།། བདེན་མེད་དབྱིངས་སུ་བྲོ་ཞིག་བརྡུང་།། གསོན་ཅིག་མ་དང་མཁའ་འགྲོའི་ཚོགས།། རྒྱུ་འབྲས་ཡིད་ཆེས་བསྟེན་པ་འདི།། དད་པ་ཕལ་གྱིས་དོ་ཟླ་མིན།། དབེན་པར་གཅིག་པུར་སྡོད་པ་འདི།། ཏིང་འཛིན་ཕལ་གྱིས་དོ་ཟླ་མིན།། གཟུང་འཛིན་མེད་པའི་མཉམ་གཞག་འདི།། ལྟ་བ་ཕལ་གྱིས་དོ་ཟླ་མིན།། བརྗེད་དུ་མེད་པའི་རྗེས་ཐོབ་འདི།། སྒོམ་པ་ཕལ་གྱིས་དོ་ཟླ་མིན།། ཐ་དད་མེད་པའི་དྲན་པ་འདི།། སྤྱོད་པ་ཕལ་གྱིས་དོ་ཟླ་མིན།། སྟོང་ཉིད་སྙིང་རྗེ་ཟུང་འཇུག་འདི།། འབྲས་བུ་ཕལ་གྱིས་དོ་ཟླ་མིན།། གྲང་བ་མེད་པའི་རས་གོས་འདི།། འཇམ་ལེགས་ཕལ་གྱིས་དོ་ཟླ་མིན།། ལྟོགས་པ་མེད་པའི་ཏིང་འཛིན་འདི།། ཤ་ཆང་ཕལ་གྱིས་དོ་ཟླ་མིན།། བྱང་ཆུབ་ཆུ་རྒྱུན་འཐུང་བ་འདི།། བཏུང་བ་ཕལ་གྱིས་དོ་ཟླ་མིན།། ཆོག་ཤེས་ནང་ནས་སྐྱེས་པ་དེ།། ཟས་ནོར་ཕལ་གྱིས་དོ་ཟླ་མིན།། སྒྲ་སྒྱུར་མར་པ་ལོ་ཙྪ་འདི།། གྲུབ་ཐོབ་ཕལ་གྱིས་དོ་ཟླ་མིན།། རང་སེམས་ལྷ་ཞལ་ལྟ་བ་འདི།། ཡི་དམ་ཕལ་གྱིས་དོ་ཟླ་མིན།། རྣལ་འབྱོར་མི་ལ་རས་པ་ང་།། སྒོམ་ཆེན་ཕལ་གྱིས་དོ་ཟླ་མིན།། ན་ཚ་མེད་པའི་ལུས་པོ་འདི།། སྨན་པ་ཕལ་གྱིས་དོ་ཟླ་མིན།། ",
  "ཡང་ཅིག་གསོན་དང་མཁའ་འགྲོའི་ཚོགས།། མི་གསལ་བགྱིས་ཀྱང་གསལ་བར་གདའ།། འོད་གསལ་འདི་ཀ་གསལ་པོར་གདའ།། མི་དྲོ་བགྱིས་ཀྱང་དྲོ་བར་གདའ།།",
  "རས་རྐྱང་འདི་ཀ་དྲོ་བར་གདའ།། མི་བདེ་བགྱིས་ཀྱང་བདེ་མོར་གདའ།། སྒྱུ་ལུས་འདི་ཀ་བདེ་བར་གདའ།། མི་བྲོད་བགྱིས་ཀྱང་བྲོད་པར་གདའ།། རྨི་ལམ་འདི་ཀ་བྲོད་པར་གདའ།། བདེ་རུ་ཚོར་རོ་རྣལ་འབྱོར་ང་།། ",
  "བྲག་སྐྱ་རྡོ་རྗེ་མཐོ་མི་མཐོ།། བྲག་སྐྱ་རྡོ་རྗེ་མི་མཐོ་ན།། འོག་ན་ཐང་དཀར་ཅི་ལ་ལྡིང་།། ",
  "ལོ་གསར་ལྷགས་པ་མི་ཆེ་ན།། རི་ཆུ་ལུང་ཆུ་ཅི་ལ་འཁྱག། ",
  "གཏུམ་མོའི་རས་གོས་མི་དྲོ་ན།། བལ་རས་རྐྱང་རེས་ཅི་ལ་དྲོ།། ",
  "ཟས་སུ་ཏིང་འཛིན་མ་ཟོས་ན།། རྒྱགས་མེད་ལྟོགས་པར་ག་ལ་ཚུགས།། ",
  "བྱང་ཆུབ་ཆུ་རྒྱུན་མ་འཐུངས་ན།། ཆུ་མེད་སྐམ་ལ་ཅི་ལ་ཚུགས།། ",
  "བླ་མའི་གདམས་ངག་མི་ཟབ་ན།། བདུད་དང་བར་ཆད་ཅིས་མི་འོང་།། ",
  "རྣལ་འབྱོར་རྟོགས་པ་མི་ལྡན་ན།། མི་མེད་རི་ཁྲོད་ཅི་ལ་འགྲིམ།། ",
  "འདི་དག་བླ་མ་མཁས་པའི་དྲིན།། སྒྲུབ་ལ་ནན་ཏན་གཙོ་བོར་བྱ།། ཞེས་གསུངས་པས། ",
  "མཁའ་འགྲོ་རྣམས་ན་རེ་དེ་ལྟར་ཡིན་ན་ངོ་མཚར་ཆེ། སང་འདིར་སྐལ་ལྡན་གྱི་སྐྱེས་བུ་ཞིག་འོང་བ་ཡོད་པས། རྗེས་སུ་ཟུངས་ཤིག་ཟེར་ནས་འཇའ་ཡལ་བ་ལྟར་སོང་། ",
  "དེ་ནས་རྗེ་བཙུན་དཔོན་སློབ་ཀྱི་དྲུང་དུ་ཀུ་ཐང་གི་ཉ་མ་འགའ་མཇལ་དུ་བྱུང་བ་རྣམས་ཀྱིས་ཆོས་ཞུས་པ་ལས། རྗེ་བཙུན་གྱིས་སྐྱབས་འགྲོའི་ལུང་དང་བསླབ་བྱ་ཕན་ཡོན་རྣམས་གནང་བས། ",
  "ཉ་མ་རྣམས་ན་རེ། བླ་མ་རང་གི་ཐུགས་དམ་དང་སྐྱབས་གནས་ཀྱང་འདི་ཀ་ལགས་སམ་ཟེར་བས། རྗེ་བཙུན་གྱི་ཞལ་ནས་ངའི་དགེ་སྦྱོར་དང་སྐྱབས་གནས་ཀྱང་འདི་ཀ་ཡིན་ཞིང་ང་འདི་ལ་སྐྱབས་པ་རང་གིས་འཚེངས་།",
  "ཁྱེད་རང་རྣམས་ཀྱང་བླ་མ་དཀོན་མཆོག་གསུམ་ལ་ཁ་ཞེ་མེད་པར་སྐྱབས་སུ་སོང་ཞིག། ཁ་སང་ནས་བཤད་པའི་ཕན་ཡོན་རྣམས་དང་མཐུན་པར་འཚེངས་པ་ཡིན་ནོ་ཞེས་སྐྱབས་གནས་ཀྱི་དབྱེ་བ་དང་། ཆོས་ལ་བསྐུལ་བའི་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། སངས་རྒྱས་ཆོས་དང་དགེ་འདུན་གསུམ།། འདི་གསུམ་ཕྱི་ཡི་སྐྱབས་གནས་ལགས།། མི་ངེད་ཀྱང་ཁོང་ལ་སྐྱབས་པ་ས་འཚེངས།། ཁྱེད་ཀྱང་ཁོང་ལ་སྐྱབས་ན་ལེགས།། ",
  "བླ་མ་ཡི་དམ་མཁའ་འགྲོ་གསུམ།། འདི་གསུམ་ནང་གི་སྐྱབས་གནས་ལགས།། ངེད་ཀྱང་ཁོང་ལ་སྐྱབས་པ་ས་འཚེངས།། ཁྱེད་ཀྱང་ཁོང་ལ་སྐྱབས་ན་ལེགས།། ",
  "རྩ་དང་རླུང་དང་ཐིག་ལེ་གསུམ།། འདི་གསུམ་གསང་བའི་སྐྱབས་གནས་ལགས།། ངེད་ཀྱང་ཁོང་ལ་སྐྱབས་པ་ས་འཚེངས།། ཁྱེད་ཀྱང་ཁོང་ལ་སྐྱབས་ན་ལེགས།། ",
  "སྣང་དང་སྟོང་དང་དབྱེར་མེད་གསུམ།། འདི་གསུམ་དོན་གྱི་སྐྱབས་གནས་ལགས།། ངེད་ཀྱང་ཁོང་ལ་སྐྱབས་པ་ས་འཚེངས།། ཁྱེད་ཀྱང་ཁོང་ལ་སྐྱབས་ན་ལེགས།། ",
  "ཁྱེད་གཏན་གྱི་སྡུག་བསྔལ་སྐྱོབ་པ་ཡི།། སྐྱབས་གནས་འདི་ལ་མ་སྐྱབས་ན།། སྒྱུ་མ་ལུས་ཀྱི་ཁང་རུལ་ལ།། ཞག་དང་ཟ་མའི་ཆར་པ་བབས།། ལོ་དང་ཟླ་བའི་ཐིགས་པས་བརྡུངས།། སྒྱུ་ལུས་ཀྱི་ཁང་རུལ་ངེས་པར་འཇིག། འཆི་བྲོད་ཀྱི་ཐིགས་ཚགས་བྱེད་རེ་རན།། དཔེ་ནི་ཉི་རྒས་གྲིབ་སོ་བཞིན།། ཕར་ཕར་བྲོས་ཀྱང་ཚུར་ཚུར་སླེབ།། བྲོས་པས་ཐར་བར་ངས་མ་མཐོང་།།",
  "ཆོས་པ་འཆི་བ་མཐོང་ཙ་ན།། དགེ་ལ་བསྐུལ་བའི་སློབ་དཔོན་ཡིན།། དེ་ལ་དགའ་སྤྲོ་ཅི་འདུག་བལྟ་ཡང་བལྟ།། ",
  "སྡིག་ཅན་འཆི་བ་མཐོང་ཙ་ན།། དགེ་སྡིག་སྟོན་པའི་སློབ་དཔོན་ཡིན།། དེ་ལ་འགྱོད་པ་ཅི་འདུག་བལྟ་ཡང་བལྟ།། ",
  "ཕྱུག་པོ་འཆི་བ་མཐོང་ཙ་ན།། ནོར་དགྲ་བོར་སྟོན་པའི་སློབ་དཔོན་ཡིན།། དེ་ལ་གཏོང་ཕོད་ཅི་འདུག་བལྟ་ཡང་བལྟ།། ",
  "རྒན་པ་འཆི་བ་མཐོང་ཙ་ན།། ཚེ་མི་རྟག་སྟོན་པའི་སློབ་དཔོན་ཡིན།། དེ་ལ་སྐྱོ་ཤས་ཅི་འདུག་བལྟ་ཡང་བལྟ།། ",
  "གཞོན་པ་འཆི་བ་མཐོང་ཙ་ན།། ཚེ་ལོང་མེད་སྟོན་པའི་སློབ་དཔོན་ཡིན།། སྒྲུབ་ལ་བརྩོན་འགྲུས་ཅི་འདུག་བལྟ་ཡང་བལྟ།། ",
  "ལར་བདེ་སྐྱིད་ཕ་མའི་གོ་ན་ཡོད།། དྭ་ཕྲུག་སྡུག་ལ་ཅི་ཆ་ཡོད།། ",
  "དྲོ་འཇམ་ལྤགས་སྤུའི་འོག་ན་ཡོད།། གྱོན་མ་མྱོང་ལ་ཅི་ཆ་ཡོད།། ",
  "སོ་ནམ་འབྲས་བུས་དབུལ་ཕོངས་སེལ།། ལས་མ་ནུས་ལ་ཅི་ཆ་ཡོད།། ",
  "མགྱོགས་པ་གྱི་ལིང་རྟ་ལ་ཡོད།། ཞོན་མ་མྱོང་ལ་ཅི་ཆ་ཡོད།། ",
  "ཆོས་བྱེད་མི་ཚེ་སྐྱིད་ལ་བསྐྱལ།། ཆོས་མ་ནུས་པ་ལ་ཅི་ཆ་ཡོད།། ",
  "ལར་ལྟོ་ནས་འཕྲི་ལ་སྦྱིན་པ་ཐོང་།། གཉིད་ལ་འཕྲི་ལ་དགེ་སྦྱོར་མཛོད།།",
  "",
  "ངན་སོང་སྡུག་བསྔལ་དྲན་མཛོད་ལ།། དེ་ལ་སོམས་ལ་ལྷ་ཆོས་མཛོད།། ཅེས་གསུངས་པས། ཉ་མ་རྣམས་ཆོས་ལ་གནས་པ་མང་དུ་བྱུང་ཞིང་། ཁྱད་པར་དེ་རྣམས་ཀྱི་ནང་ནས་གཞོན་པ་ཞིག་རྗེ་བཙུན་ལ་མི་ཕྱེད་པའི་དད་པ་ཐོབ་ནས། ཕྱག་ཕྱིར་འབྲང་བར་ཞུས་པ་ལས། རྗེ་བཙུན་གྱི་ཐུགས་དགོངས་ལ། མདང་མཁའ་འགྲོས་ལུང་བསྟན་པ་འི་སྐྱེས་བུ་དེ་འདི་ཡིན་པར་འདུག་པས་རྗེས་སུ་འཛིན་དགོས་དགོངས་ནས། ཕྱག་ཕྱིར་ཁྲིད་དབང་དང་གདམས་པ་གནང་ནས་བསྒོམས་པས། སྨིན་ཅིང་གྲོལ་བ་དེ་ལ་རོང་ཆུང་རས་པ་ཞེས་བྱ་བ་ཉེ་བའི་སྲས་ཤིག་བྱུང་ངོ།། ",
  "བྲག་སྐྱ་རྡོ་རྗེ་རྫོང་དུ་ཕྱིས་བྱོན་དུས་རོང་ཆུང་རས་པ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད། བྲག་སྐྱ་རྡོ་རྗེ་རྫོང་ན་གསུང་བཅད་དེ་བཞུགས་པའི་ཚེ། ཟླ་བ་ཡར་ངོ་ཞིག་གི་ཚེས་བརྒྱད་ཀྱི་ཐོ་རངས། མཁའ་འགྲོ་མིའི་བུ་མོའི་ཆ་བྱད་དུ་ཡོངས་ནས་མགྲིན་གཅིག་ཏུ་བསྡེབས་ཏེ་ལུང་བསྟན་གྱི་དབྱངས་འདི་སྐད་དོ།། ",
  "ཨེ་མ་གསུང་བཅད་རྣལ་འབྱོར་པ།། དཀའ་བ་སྤྱད་པའི་སྙིང་རུས་ཅན།། འཁོར་འདས་གཟིགས་པའི་མཁྱེན་རྒྱ་ཅན།། གངས་ཅན་ཁྲོད་ཀྱི་སེང་གཅིག་པོ།། དཔའ་རྩལ་ཅན་དེ་ཚུར་ཉོན་དང་།། དེང་འདིར་བྱོན་གྱི་མཁའ་འགྲོ་སྤུན་བཞི་པོ།། སེང་ཕྲུག་ཁྱོད་ཀྱི་གྲོགས་ལགས་ཀྱིས།། ནང་པར་སྔ་བའི་ཆ་ཉིད་ལ།། བྲག་སྐྱ་རྡོ་རྗེ་རྫོང་འདི་ནས།། དཔལ་ཐང་མཚོ་ཡི་ཤར་དུ་བྱོན།། ལོངས་སྤྱོད་སྡིག་ལ་སྦྱོར་བ་དེ།། དཀར་པོ་དགེ་བར་འགྱུར་བ་དང་།། ལམ་ལོག་ཞུགས་པ་འི་སྐྱེས་བུ་འགའ།། ཡང་དག་ལམ་ལ་ཚུད་ནས་ནི།། འགྲོ་བའི་དོན་ཆེན་འགྲུབ་པར་ངེས།། ཟེར་ནས་མི་སྣང་བར་གྱུར་པ་ལས། རྗེ་བཙུན་གྱིས་ཀྱང་མཁའ་འགྲོའི་ལུང་བསྟན་དུ་དགོངས་ནས། ཤར་ཕྱོགས་སུ་བྱོན་པའི་ལམ་དུ། ལུག་རྫི་ཞིག་དང་མཇལ་བ་དེས། རྗེ་བཙུན་ཞབས་ས་ལ་མི་འཇོག་པར་ནམ་མཁའ་ལ་གཤེགས་པ་མཐོང་ནས། མི་ཕྱེད་པའི་དད་པ་ཐོབ་སྟེ། རྗེ་བཙུན་ལ་ཁོ་རང་གི་ཟ་མ་ཕུལ་ནས་ཆོས་ཞུས་པ་ལས། རྗེ་བཙུན་གྱིས་ཁོ་ལ། ལས་རྒྱུ་འབྲས་འཁོར་བའི་ཉེས་དམིགས་དལ་འབྱོར་རྙེད་དཀའ་ནམ་འཆི་ཆ་མེད་ཀྱི་ཆོས་རྣམས་བཤད་།",
  "ཁོའི་རྒྱུད་ལ་ཆོས་དེ་དག་སྐྱེས་ཏེ། བླ་མ་ལགས་ཆོས་དེ་རྣམས་གསུངས་པས་འཁོར་བའི་སྡུག་བསྔལ་དྲན་ནས། ཚེ་འདིའི་བདེ་སྐྱིད་གང་གིས་ཀྱང་དགོས་པ་མེད་པ་དང་། བླ་མས་གསུངས་པའི་སྡུག་བསྔལ་དེ་རྣམས་ཐོག་ཏུ་བྱུང་ན་མི་བཟོད་པའི་སེམས་ལས་ཀྱིས་སྡུག་ནས་འཆི་བ་ཙམ་དུ་གྱུར་གདའ། ད་དེ་ལ་ཕན་པའི་ཆོས་ཤིག་ཞུ་ཟེར་བ་ལ། རྗེ་བཙུན་གྱིས་ཁོ་ལ། འོ་ན་དེ་བཞིན་བྱ་གསུངས་པ་དང་། ཁོ་ན་རེ་བདག་ལ་མ་མོ་སྦེད་པའི་ཕུག་པ་མི་གཞན་གྱིས་མི་རྙེད་པ་ཞིག་བདོག་དེར་བྱོན་པར་ཞུ་ཟེར་ནས་སྦས་ཕུག་མ་མོ་རྫོང་དུ་གདན་དྲངས་ཏེ། ཞབས་ཏོག་བཟང་པོ་ཕུལ་ནས་ད་སྡུག་བསྔལ་ལ་ཕན་པའི་ཆོས་ཞུ་ཟེར་བ་ལ། རྗེ་བཙུན་གྱིས་ཞི་གནས་ཀྱི་དམིགས་པ་ཞིག་བསྟན་པས། ཁོ་ན་རེ། བཞག་པའི་དུས་སུ་སྡུག་བསྔལ་ཅི་ཡང་མི་འོང་བ་གདའ་སྟེ། ཡང་སེམས་འཕྲོས་པ་དང་འཁོར་བའི་སྡུག་བསྔལ་དྲན་ནས་བཟོད་གླགས་རང་མི་འོང་བར་གདའ། རྒྱུན་དུ་བདེ་བ་ཞིག་ཐུགས་རྗེས་འཛིན་པར་ཞུ་ཟེར་བས། རྗེ་བཙུན་གྱིས་རྒྱུན་དུ་བདེ་བ་དགོས་ན་རྟག་ཏུ་སྡིག་པ་སྤངས་ནས། དཀར་པོའི་ཆོས་ང་བཞིན་བྱེད་དགོས་གསུངས་པས། ཁོ་ན་རེ། འོ་ན་བདག་རྒྱུན་དུ་བདེ་བ་འདོད་པས་དཀར་པོའི་ཆོས་བྱེད་པས། བླ་མའི་ཞབས་ཕྱིར་ཁྲིད་པར་ཞུ་ཞེས་ཞུས་པ་ལ། རྗེ་བཙུན་གྱིས་ལས་ཅན་གྱི་སློབ་མར་དགོངས་ཞབས་ཕྱིར་ཁྲིད་ནས་དབང་དང་གདམས་པ་གནང་བས། རྟོགས་ལྡན་རྣམས་ཀྱི་ནང་ནས་མཆོག་གྱུར་གྱི་སྐྱེས་བུ་ཁྱད་པར་ཅན་རྫི་བོ་རས་པ་ཞེས་བྱ་བ་དེ་བྱུང་ངོ།། ",
  "ལུག་རྫི་རས་པ་དང་མཇལ་བའི་ཐོ་རེངས། ཡང་མཁའ་འགྲོ་མ་རྣམས་ཀྱིས། ལ་ཕུག་ཅེས་བྱ་བའི་ཡུལ་ཞིག་ཡོད་པས་དེར་སོངས་ཤིག་བྱ་བའི་ལུང་བསྟན་བྱུང་བ་ལྟར། རྗེ་བཙུན་གྱིས་ཀྱང་དེར་བྱོན་པས། དེ་ན་ཕྱུག་པོ་ཆེན་པོ་བུ་མང་པོ་ཡོད་པ་བོན་པོ་ལ་མཆོག་ཏུ་མོས་པ་ཞིག་ནད་དྲག་པོ་ཞིག་གིས་ཟིན་པའི་ཚེ། ཁོའི་བུ་གཅིག་མོ་འདེབས་སུ་ཕྱིན་པའི་མོ་ལུང་ལ་ཁོའི་གླུད་དུ་གཡག་བརྒྱ་ར་བརྒྱ་ལུག་བརྒྱ་རྣམས་བསད་ནས་སྟོན་མོ་དང་བོན་ཆོག་བྱས་ཤ་རྣམས་རིམ་གྲོ་ལ་བཀྱེ་ན་དྲག་ཟེར་བ་བྱུང་བས། ཁོའི་བུ་རྣམས་ཀྱིས་བོན་ཆོག་ཆེན་པོ་བྱས་གཡག་དང་ར་ལུག་རྣམས་ཕབས་ནས་གསོད་གྲབས་ཡོད་པའི་།",
  "རྗེ་བཙུན་གྱིས་ཡུལ་དེར་ཕེབས་ཏེ། བུད་མེད་གཅིག་ཆུ་ལེན་དུ་བྱུང་བ་ལ་འཚོ་བ་དགོས་གསུངས་པ་ལས། མོ་ན་རེ་ཡུལ་འདི་ན་ཕྱུག་པོ་ཆེན་པོ་ཞིག་ན་ནས་དེའི་རིམ་གྲོ་ལ་བོན་ཆོག་ཆེན་པོ་བྱེད་ཀྱིན་ཡོད་པས། དེར་བྱོན་དང་འཚོ་བ་འོང་བ་ཁག་ཐེག་ཟེར་བས། རྗེ་བཙུན་གྱིས་ཀྱང་ནད་པ་དེའི་ཁྱིམ་དུ་མི་ཁྱི་གང་ལའང་ཐོགས་མེད་དུ་བྱོན་པས། ཁོང་རྣམས་ན་རེ། བླ་མ་ངེད་ཀྱི་མི་གཅེས་པ་རང་ཞིག་ན་མོ་ཡོད་པས་ཕྱིར་སོང་ཟེར་བ་ལ། རྗེ་བཙུན་གྱིས་ང་ཡིས་ཕྱིན་པས་ཆོག་གིས་ཁ་ལྷག་ཅིག་བསྡུས་ལ་སློང་ཞིག་གསུངས་པས། ཁོང་རྣམས་ཀྱིས་ཀྱང་བསྡུས་ནས་བསྐྱལ་བས། ཕྱུག་པོ་དེ་ཉེ་འབྲེལ་རྣམས་ཀྱིས་བསྐོར་སྨན་པས་ལྟ་ཞིང་འདུག་པ་ལ། དེར་ཡང་རྗེ་བཙུན་གྱིས་ཁམ་ཟན་སློང་དུ་བྱོན་པས། ནད་པ་དེས་རྗེ་བཙུན་གྱི་ཞལ་མཐོང་མ་ཐག་སྣང་བ་འགྱུར་བའི་དད་པ་སྐྱེས་ནས་རྗེ་བཙུན་གྱི་ན་བཟའ་ནས་འཇུས་ཏེ། བླ་མ་ལགས་བདག་དོ་ནུབ་སང་གི་མི་འདི་ལ་ཐུགས་རྗེས་གཟིགས་འཚལ་ཟེར། མཆི་མ་ཤར་བཏང་བྱུང་བ་དང་། རྗེ་བཙུན་གྱིས་ཁྱོད་ང་ལ་དད་པ་འདི་ཙམ་ཡོད་པ་རྟེན་འབྲེལ་བཟང་། ངས་ཁྱོད་ནད་འདི་ལས་གྲོལ་བར་བྱས་ན་ཁྱོད་ཀྱིས་ཚེ་འདི་བློས་བཏང་ནས་ཆོས་བྱེད་ནུས་སམ་གསུངས་པས། བདག་ནད་འདི་ལས་གྲོལ་ན་བླ་མས་ཅི་གསུང་གི་བཀའ་སྒྲུབ་ཅིང་ཆོས་བྱེད། བུ་རྣམས་ཀྱང་ཆོས་སུ་འཇུག་པ་ལགས་ཏེ་ཟེར་བས། རྗེ་བཙུན་གྱི་ཐུགས་དགོངས་ལ། མཁའ་འགྲོའི་ལུང་བསྟན་ལ་ལོངས་སྤྱོད་སྡིག་ལ་སྦྱོར་བ་དཀར་པོ་དགེ་བར་འགྱུར་ཞིང་། སེམས་ཅན་གྱི་དོན་འོང་བར་ཡོད་ཟེར་བ་ཡང་འདི་ཀར་འདུག་དགོངས་ནས། འོ་ན་གཡག་དང་ར་ལུག་འདི་རྣམས་བསད་རུང་ཁྱོད་ལ་མི་ཕན་ཞིང་གནོད་པ་ལས་མེད། འདི་རྣམས་ཚེ་ཐར་དུ་ཆུག། ཁྱོད་རང་ནད་ལས་གྲོལ་ངེས་པའི་ཐབས་ཤིག་ངས་བྱེད། ཁྱོད་རང་གང་ལ་མོས་གསུངས་།",
  "",
  "བདག་ཆོས་ལ་མི་མོས་པ་མེད་པའི་སྟེང་དུ་བོན་རང་ལ་མོས་ཟེར། འོ་ན་བོན་པོ་དང་སྨན་པ་འདི་རྣམས་རྫོངས་ཤིག། ངས་ཁྱོད་ལ་ཕན་པའི་བོན་ཆོག་བྱའོ་གསུངས་པས། ཁོའི་བུ་ཆེ་བ་ན་རེ་བོན་པོ་གཞན་ཚོ་ཡང་བཞུགས་བླ་མས་ཀྱང་ཆོ་ག་མཛད་པས་མི་ཆོག་པ་ལགས་སམ་ཟེར་བས། རྗེ་བཙུན་གྱི་ཞལ་ནས་དེ་སྐད་བྱས་ཀྱང་ཆོག་སྟེ། ཁྱེད་ཀྱི་ནད་རིགས་འདི་ལ་ཟང་ཟིང་གི་རིམ་གྲོ་དང་སྨན་དཔྱད་མང་བས་ཕན་རྒྱུ་མེད། ནད་པ་དྲག་པས་ཆོག་མོད། ཐམས་ཅད་རྫོངས་ཤིག་གསུངས་པས། ནད་པ་ན་རེ་ད་ལན་བླ་མས་གསུངས་པ་བཞིན་གྱིས་ཤིག་ཟེར་བས། ཆོ་ག་མཁན་དང་སྨན་པ་རྣམས་བརྫངས་པས་མི་རྣམས་ན་རེ་རིམ་གྲོ་པ་དང་སྨན་པ་ཡང་ཐོན་སོང་། རྣལ་འབྱོར་པ་དེ་ཐོན་མ་བྱུང་བས་དཔྱད་མ་ལེགས་ཕྱུག་པོ་ཤི་བ་ཡིན་ནམ་ཟེར་ཀུན་སྡུག་བསྔལ་དུ་གྱུར་བ་འི་ཚེ། ",
  "ནད་པ་ན་རེ་བླ་མ་ལ་གསོག་ཆས་ཅི་འདྲ་དགོས་ཟེར་བ་ལ། རྗེ་བཙུན་གྱི་ང་ཆོ་ག་བྱེད་པ་ལ་གླུད་དང་ཡས་གསོག་མི་དགོས། ངའི་བོན་གྱི་ཆོ་ག་འདི་ཉོན་ཅིག་གསུངས། ཆོས་གླུ་བོན་དབྱངས་སུ་གྱེར་བ། བཟའ་མི་ཉི་ཤུ་རྩ་གཉིས་ལ་དཔེ་བྱས་པའི་མགུར་འདི་གསུངས་སོ།། ",
  "བསོ་ཡཱང་ཡཱང་ཡཱང་ཡཱང་ཡཱང་ཡང་ངོ།། སྣང་ཙམ་དུས་ཀྱི་དང་པོ་ལ།། ཇི་ཙམ་སྲིད་པའི་ཐོག་མ་ལ།། ཕྱི་གཟུང་བའི་ཡུལ་ལ་མཚན་གསོལ་བ།། འབྱུང་བ་འདུས་པའི་ཕུང་པོ་ལ།། ཁམས་གསུམ་འཁོར་བའི་གྲོང་པོ་ཆེ།། ནང་འཛིན་པའི་སེམས་ལ་མཚན་གསོལ་བ།། སྟོང་གསལ་རིག་པ་སྣ་ཚོགས་འཆར།། ལས་དང་ཉོན་མོངས་ཀུན་གྱི་གཞི།། བརྩིགས་པའི་མཁར་ལ་མཚན་གསོལ་བ།། ཟག་བཅས་འཇིག་རྟེན་བསླུ་བའི་མཁར།། ཕ་དང་ཡབ་ལ་མཚན་གསོལ་བ།། ཡིད་བྱེད་པ་བདག་ཏུ་གཟུང་བའི་ཡབ།། མ་དང་ཡུམ་ལ་མཚན་གསོལ་བ།། སེམས་བྱ་བ་མོས་པ་སྣ་ཚོགས་ཡུམ།། དེ་གཉིས་སྲིད་ཅིང་སྤྲུལ་པ་ལས།། བུ་ཕྲུག་རྟེན་འབྲེལ་བཅུ་གཉིས་བྱུང་།། བུ་མོ་རྣམ་ཤེས་ཚོགས་བརྒྱད་བྱུང་།།",
  "ལྕམ་སྲིང་ཉི་ཤུ་ཐམ་པ་བྱུང་།། བཟའ་ཚོ་ཉི་ཤུ་རྩ་གཉིས་བྱུང་།། བཟའ་ཚོ་བྱུང་བའི་རྒྱུ་མཚན་གྱིས།། ཉོན་མོངས་བརྒྱད་ཁྲི་བཞི་སྟོང་བྱུང་།། ཡེ་འབྲོག་སུམ་བརྒྱ་དྲུག་ཅུ་བྱུང་།། གདོན་བགེགས་སྟོང་ཕྲག་བརྒྱད་ཅུ་བྱུང་།། ནད་རིགས་བཞི་བརྒྱ་རྩ་བཞི་བྱུང་།། བཟའ་གྲངས་ཀྱི་ལེའུ་སྟེ་དང་པོའོ།། ",
  "བཟའ་ཚོ་ཉི་ཤུ་རྩ་གཉིས་པོ།། བློ་མ་རིག་པ་འི་ནད་ཀྱིས་ཟིན།། མི་ན་བ་ཡི་དགུ་གཅིག་ན།། སྟོད་ནི་ཚ་བའི་ནད་ཀྱིས་ཟིན།། ཞེ་སྡང་ཚ་བ་མེ་ལྟར་འབར།། སྡང་བའི་དགྲ་ལ་གཡག་ལྟར་འཁུན།། སྨད་ནི་གྲང་བའི་ནད་ཀྱིས་ཟིན།། འདོད་ཆགས་གྲང་བ་ཆུ་ལྟར་འཁྲུག། རང་འདོད་གཉེན་གྱི་རྩ་ཆུ་བསྡམས།། བར་ན་གཏི་མུག་སྐྲན་གྱིས་ཟིན།། བདག་འཛིན་དམུ་ཆུ་རྫིང་ལྟར་འཁྱིལ།། ཡན་ལག་རླུང་གི་ནད་ཀྱིས་ཟིན།། ཡོན་ཏན་རློམ་པ་བྱི་ལྟར་འཚུབ།། སྙིང་ལ་འདུས་པའི་ནད་ཀྱིས་ཟིན།། བདག་བསྟོད་གཞན་སྨོད་ཚེར་ལྟར་འཛུག། ",
  "དགྲ་གཡེང་བའི་མལ་དུ་དུག་ལྔ་ན།། གཟུང་འཛིན་སྔས་ལ་མགོ་བོ་གཏད།། དགེ་བའི་ཟས་ཀྱིས་དང་ཁ་འགགས།། སྡིག་པའི་ཆུ་ལ་སྐོམ་དད་ཆེ།། དགེ་སྦྱོར་གྱི་སྨན་མར་སྐྱུག་རེ་བྲོ།། ངག་འཁྱལ་གྱི་ལུད་པ་ཕྱོགས་བཅུར་འཕེན།། ཆོས་བརྒྱད་ཀྱི་གཡང་ལུག་སྟེང་ནས་བཀབ།། ཚུལ་འཆོས་ཀྱི་སྟན་ཆུང་འོག་ན་བཏིང་།། སྡིག་བཅུའི་གཉེན་གྱིས་མཐའ་མ་བསྐོར།། སེམས་འཁྲུལ་པ་འི་ཕྱོགས་སུ་ཟང་ཟིང་མང་།། འདོད་པའི་ཟས་ནོར་སྙིང་ལ་ཞེན།། དེ་འདྲའི་ན་ལུགས་ཡི་རེ་།",
  "",
  "ཇི་ལྟར་ན་བའི་ལེའུ་སྟེ་གཉིས་པ་འོ།། ",
  "དེ་ལ་གང་དང་གང་གིས་ཕན།། དེ་ལ་མོ་དང་བོན་གྱིས་ཕན།། དེ་ཕྱིར་རྣལ་འབྱོར་མོ་རྩིས་བྱེད།། ཚེ་མི་རྟག་ཀུན་སློང་གི་བང་ཆེན་བཏང་།། བླ་མ་མཁས་པའི་མོ་མ་འགུགས།། དད་པ་བརྟན་པོའི་སྟན་ཅིག་བཏིང་།། མོས་ཤིང་གུས་པའི་སྐྱེམས་ཤིག་དྲངས།། བློ་ཆོས་ལ་མོས་པ་འི་མོ་ནས་སྤུངས།། ཞུ་དོན་ཟབ་མོའི་མོ་རྩིས་ཞུས།། བླ་མ་མཁས་པའི་མོ་མ་ཡིས།། འབྱུང་བ་བཞིའི་གབ་རྩེ་བཀྲམ།། རྟེན་འབྲེལ་བཅུ་གཉིས་ཀྱི་ལོ་སྐོར་བརྩིས།། རྣམ་ཤེས་ཚོགས་བརྒྱད་ཀྱི་སྤར་ཁ་བསྡེབས།། ཐེག་པ་རིམ་དགུའི་སྨེ་བས་བསྐོར།། དགེ་སྡིག་གཉིས་ཀྱི་སྒྲ་སྒྲོག་ཐབས།། མོ་འདེབས་རྩིས་ཀྱི་ལེའུ་སྟེ་གསུམ་པ་འོ།། ",
  "མོ་མ་མཁས་པའི་ཞལ་ན་རེ།། བཟའ་ཚོ་ཉི་ཤུ་རྩ་གཉིས་ཀྱི།། མོ་རྩིས་མི་བཟང་མོ་རྩིས་ངན།། འཁོར་བ་ཐོག་མ་མེད་པ་ནས།། འཁོར་འདས་མོ་ཡི་གཞི་ཐོག་ཏུ།། བློ་མ་རིག་འཁྲུལ་པ་འི་ཐབ་ཅིག་ཤོར།། དག་སྣང་ཚིག་པའི་གཞོབ་ཅིག་ཤོར།། ཆགས་སྡང་གཉིས་ཀྱི་དམེ་ཞིག་ཤོར།། ཐབ་གཞོབ་དམེ་དེས་རྐྱེན་བསླངས་པས།། ཡེ་ཤེས་ཀྱི་ཕོ་ལྷ་གནམ་དུ་ཡར།། བདེ་ཆེན་གྱི་ཡུལ་ལྷ་གྱེས་ནས་མེད།།",
  "རང་རིག་གི་དགྲ་ལྷ་ལོག་ནས་མེད།། ",
  "ལྷ་དེ་གསུམ་གྱེས་པའི་རང་བཞིན་གྱིས།། འདྲེ་མི་གནོད་བྱ་བའི་དགུ་ཞིག་གནོད།། འཇིག་རྟེན་ཆོས་བརྒྱད་ཀྱི་ལྟས་ངན་གནོད།། སྡུག་བསྔལ་ཀུན་འབྱུང་གི་ཕུང་སྲི་ལངས།། ",
  "ཞེ་སྡང་མེ་འབར་གྱི་ཡ་བདུད་གནོད།། འདོད་ཆགས་ཆུ་འཁྲུག་གི་མ་བདུད་གནོད།། གཏི་མུག་མུན་འཐིབས་ཀྱི་ཀླུ་བདུད་གནོད།། ང་རྒྱལ་རླུང་འཚུབས་ཀྱི་རྒྱལ་འགོང་གནོད།། ཕྲག་དོག་གཡོ་བྱེད་ཀྱི་བཙན་རིགས་གནོད།། རང་འདོད་ཁ་ཟིན་གྱི་རྡོར་ལེགས་གནོད།། ང་བདེན་ཡུས་ཁ་ཡི་མ་མོ་གནོད།། ལས་ངན་བག་ཆགས་ཀྱི་གཤིན་འདྲེ་གནོད།། འདྲེ་དེ་ཚོ་གནོད་པའི་རང་བཞིན་གྱིས།། སྐྱེས་ནས་འཆི་བས་སྲོག་ཆ་ངན།། འདུས་ནས་འབྲལ་བས་ཁྱིམ་ཆ་ངན།། བསོགས་ནས་འཛད་པས་ནོར་ཆ་ངན།། རང་སྣང་ལོག་པས་དགྲ་ཆ་ངན།། མོ་ངན་བཟློག་ཕྱིར་བོན་ཞིག་བྱེད།། མོ་ངན་སྲོག་ཆ་ལོག་པའི་ལེའུ་སྟེ་བཞི་པའོ།། ",
  "ད་ནི་རྣལ་འབྱོར་བོན་ཞིག་གྱེར།། ནན་ཏར་བོན་ཞིག་གྱེར་ཙ་ན།། བཀའ་ལུང་ཟབ་མོའི་བོན་པོ་ཡིས།། དུས་ཐོག་མ་དང་པོའི་སྔ་དྲོ་ལ།། སྡེ་སྣོད་གསུམ་གྱི་ལྷ་གཞི་བཏིང་།། ཐོས་བསམ་སྒོམ་པའི་གླུད་མདོས་དང་།།",
  "དམ་ཚིག་གཙང་མའི་བཤོས་བུ་བཤམས།། རྒྱུད་སྡེ་བཞི་ཡི་གྱེར་སྒོམ་བཙུགས།། ཆགས་ཞེན་མེད་པའི་ཕུད་ཅིག་གཏོར།། ",
  "ཡེ་ཤེས་ཀྱི་ཕོ་ལྷ་ཡར་བ་ལ།། མ་རིག་གཞི་ལ་ཐུག་པའི་ངོ་སྤྲོད་བྱས།། བདེ་ཆེན་གྱི་ཡུལ་ལྷ་གྱེས་པ་ལ།། བདུད་བཞིའི་རྐྱེན་བཟློག་གིས་སེལ་ཅིག་བྱས།། ",
  "རང་རིག་གི་དགྲ་ལྷ་ལོག་པ་ལ།། ཞེན་པ་རང་ལོག་གི་གླུད་ཅིག་བཏང་།། འཇིག་རྟེན་ཆོས་བརྒྱད་ཀྱི་ལྟས་ངན་ལ།། འདོད་མེད་རིག་པའི་གྲི་ཟོར་ཞིག་བརྒྱབ།། ",
  "སྡུག་བསྔལ་ཀུན་འབྱུང་གི་ཕུང་སྲི་ལ།། བདེ་ཆེན་དབྱིངས་སུ་མནན་པ་བྱས།། ཞེ་སྡང་མེ་འབར་གྱི་ཡ་བདུད་ལ།། སྟོང་ཉིད་ཡེ་ཤེས་བོང་ར་སྟོང་།། ",
  "འདོད་ཆགས་ཆུ་འཁྲུག་གི་མོ་བདུད་ལ།། སེམས་ཉིད་སྟོང་པའི་སྤྱི་མདོས་བྱས།། གཏི་མུག་མུན་འཐིབས་ཀྱི་ཀླུ་བདུད་ལ།། སྣང་བ་རང་གྲོལ་གྱི་ཀླུ་བརྒྱད་བྱས།། ",
  "ང་རྒྱལ་རང་འཚུབ་ཀྱི་རྒྱལ་པོ་ལ།། སྟོང་ཉིད་ཡེ་ཤེས་ཀྱི་ཤ་རུ་བཏང་།། ཕྲག་དོག་གཡོ་བྱེད་ཀྱི་བཙན་རིགས་ལ།། བྱ་གྲུབ་ཡེ་ཤེས་ཀྱི་མདའ་དར་བཙུགས།། ",
  "ང་བདེན་ཡུས་ཁའི་མ་མོ་ལ།། བདག་གཞན་སྟོང་པའི་སྐྱར་ཆོག་བྱས།། ",
  "རང་འདོད་ཁ་ཟིན་གྱི་རྡོར་ལེགས་ལ།། བདག་པས་གཞན་གཅེས་ཀྱི་བཤོས་བུ་བཏང་།། ",
  "ལས་ངན་བག་ཆགས་ཀྱི་གཤིན་འདྲེ་ལ།། སེམས་བྱུང་སྟོང་པའི་འདྲེ་བརྡུངས་བྱས།། ",
  "སྡུག་འདྲེ་ཡོད་ན་དེ་ལྟར་བརྡུང་།། དཀོར་འདྲེ་ཡོད་ན་དེ་ལྟར་བཀར།། མཆོད་རྒྱུ་ཡོད་ན་དེ་ལྟར་མཆོད།། སེམས་ཉིད་དོན་ལ་སྐྱེ་འཆི་མེད།། སྲོག་ཆ་ངན་པ་བོན་གྱིས་བཟློག། ",
  "རང་བྱུང་གྲོགས་ལ་འདུ་འབྲལ་མེད།། ཁྱིམ་ཆ་ངན་པ་བོན་གྱིས་།",
  "འཕགས་པའི་ནོར་ལ་འཛད་པ་མེད།། ནོར་ཆ་ངན་པ་བོན་གྱིས་བཟློག། མོ་ངན་མཐུ་སྡིག་བོན་གྱིས་བཟློག། ",
  "ལྟས་ངན་གཡང་དུ་བོན་གྱིས་ལེན།། སྡུག་བསྔལ་ངེས་འབྱུང་བསྐུལ་མར་འཆར།། རྐྱེན་ངན་ཐམས་ཅད་བོན་གྱིས་བཟློག། ",
  "དྲག་པར་བྱེད་པ་གདོན་གྱི་ལེའུ་སྟེ་ལྔ་པ་འོ།། ",
  "བཟའ་ཚོ་ཉི་ཤུ་རྩ་གཉིས་པོ།། བློ་མ་རིག་འཁྲུལ་པ་འི་ནད་ལས་གྲོལ།། བདག་འཛིན་དམ་པོ་འི་འཁུན་པ་དྭངས།། སྟོང་གསལ་རིག་པའི་ཟོ་མདོག་བདེ།། ",
  "བདེ་གསལ་ཏིང་འཛིན་གྱི་ཟ་ཆུ་ཞིམ།། བྱས་པ་ཤེས་བཞིན་གྱིས་དྲིན་དུ་གཟོ།། ",
  "ད་སོས་ནས་ཕྱོགས་མེད་ཀྱི་གཏང་རག་གཏོང་།། བུ་རིག་པའི་ཁྱེའུ་ཆུང་བང་ཆེན་བཏང་།། ཆོས་རྫོགས་པ་ཆེན་པོའི་རི་བོ་ནས།། ཉམས་འབྲལ་མེད་སྐྱོང་བའི་རྫི་བོ་ལ།། ཐེག་པ་རིམ་དགུའི་གཡག་གཅིག་འདོན།། རྒྱུད་སྡེ་བཞི་ཡི་ལུག་གཅིག་འདོན།། སྡེ་སྣོད་གསུམ་གྱི་ར་ཞིག་འདོན།། མཉམ་པ་ཉིད་ཀྱི་ཐང་ཐོག་ཏུ།། སྣ་ཚོགས་ཡེ་ཤེས་ཀྱི་མགྲོན་པོ་གསོག། ",
  "སྟོང་པ་ཉིད་ཀྱི་འབྲང་རྒྱས་ལ།། ཐོས་བསམ་མར་གྱིས་ཞལ་ཞལ་བྱས།། རང་བྱུང་ཡེ་ཤེས་ཀྱི་མདའ་དར་བཙུགས།། གཏང་རག་ཀུན་ལ་ཁྱབ་པར་གཏོང་།། ",
  "བླ་མ་མཁས་པའི་མོ་མ་ལ།། མོས་གུས་དད་གསུམ་གྱི་ཐོད་ཅིག་བཅིངས།། བཀའ་ལུང་ཟབ་མོའི་བོན་པོ་ལ།། ཐབས་ཤེས་གཉིས་ཀྱི་རྟ་ཕོ་བསྐྱོན།། ",
  "བོན་སྐུ་ཀུན་བཟང་གི་ཕོ་ལྷ་ལ།། ཐེག་པ་རིམ་དགུའི་གཡག་གིས་གསོལ།། ",
  "ལོངས་སྐུ་རིགས་ལྔའི་དགྲ་ལྷ་ལ།། རྒྱུད་སྡེ་བཞི་ཡི་ལུག་གིས་གསོལ།། ",
  "སྤྲུལ་སྐུ་བདེ་གཤེགས་སྲོག་ལྷ་ལ།། སྡེ་སྣོད་གསུམ་གྱི་ར་ཡིས་གསོལ།།",
  "",
  "འབྱུང་བ་སེལ་བའི་མོ་སྨན་ལ།། ཚད་མེད་བཞི་ཡི་འབྲང་རྒྱས་འབུལ།། དེ་ལྟར་གསོལ་མཆོད་ལེགས་པར་བྱས།། ",
  "གཏང་རག་གི་ལེའུ་སྟེ་དྲུག་པ་འོ།། ",
  "གོང་གི་ར་ལུག་གཡག་གསུམ་པོ།། བོན་ཉིད་ཡངས་པའི་ར་མོ་ཆེར།། ཤན་པ་ཀུན་མཁྱེན་ཡེ་ཤེས་ཀྱིས།། ཤེས་རབ་རྣོན་པོའི་རལ་གྲི་བདར།། ",
  "ཚོགས་ལམ་གཉིས་ཀྱི་སྲོག་ཁུང་ཕྱེ།། སྒྲིབ་གཉིས་འཛིན་པའི་སྲོག་རྩ་བཅད།། རྣམ་རྟོག་ཕྱི་ཡི་པགས་པ་བཤུས།། མདོ་རྒྱུད་དགོངས་པས་གཟུག་ཏུ་ཕྲལ།། ",
  "ལུང་དང་རིགས་པས་ལྷུ་རུ་བསིལ།། མན་ངག་སྟ་གྲིས་དུམ་བུར་བཅད།། བོན་ཅན་སྣ་ཚོགས་ཤ་ལྷུ་རྣམས།། བོན་ཉིད་ཡངས་པའི་སྣོད་དུ་བླུགས།། ",
  "སྐུ་གསུམ་ལྷུན་གྲུབ་སྒྱེད་བུ་བཙུགས།། ཚད་མེད་བཞི་ཡི་མེ་ཞིག་སྦར།། ཉམས་རྟོགས་མཐའ་རུ་ཕྱིན་པར་བཙོས།། མཉམ་རྗེས་ཟུང་འཇུག་ཕྱར་བར་བཏོན།། ",
  "བོན་ཉིད་ཡངས་པའི་ཁང་བཟང་དུ།། རིགས་དྲུག་འཁྲུལ་པ་འི་གྲོང་ཁྱེར་ནས།། སྣ་ཚོགས་ཁྲོམ་གྱི་མགྲོན་ཞིག་བསོགས།། ལག་བདེ་ཡེ་ཤེས་ལྔ་ཡིས་མཛོད།། ",
  "དུ་མ་རོ་གཅིག་གི་བཤོས་དང་སྐྱེམས།། ཁྱད་པར་མེད་པར་ཀུན་ལ་དྲོངས།། ཤེས་རབ་བརྒྱུད་ལྡན་གྱི་བླ་མ་ལ།། ཕུན་སུམ་ཚོགས་པའི་སྟོད་པོ་དྲོངས།། ",
  "མན་ངག་ལུང་སྟོན་གྱི་བླ་མ་ལ།། ཐར་ལམ་བྱང་ཆུབ་ཀྱི་སྲོག་རྩ་དྲོངས།། སེམས་ཅན་འཁོར་བ་ནས་འདྲེན་པའི་བླ་མ་ལ།། དབང་པོའི་དྭངས་མ་མིག་ཚིལ་དྲོངས།། ",
  "ཚིག་དོན་གཉིས་ལ་མཁས་པའི་བླ་མ་ལ།། རོ་བརྒྱ་མྱང་བའི་ལྕེ་དེ་དྲོངས།། འདུལ་ཁྲིམས་བསྲུང་བའི་དགེ་འདུན་ལ།། ཞི་ཞིང་དག་པའི་ཡིད་རང་དྲོངས།། ",
  "རྒྱུ་འབྲས་ཤེས་པའི་བོན་པོ་ལ།། བདག་གཞན་དོན་གྲུབ་ཀྱི་ཤ་ཆང་དྲོངས།། སྐྱེ་མེད་རྟོགས་པ་འི་རྣལ་འབྱོར་ལ།། བདེ་བ་ཆེན་པོའི་ཚིལ་དེ་དྲོངས།། ",
  "བསྟན་པ་སྐྱོང་བའི་གནས་བརྟན་ལ།། ཀུན་ལ་ཕན་པའི་ལྐོག་མདུད་དྲོངས།། གསང་སྔགས་ཐབས་ལམ་སྒོམ་པ་ལ།། བདེ་ཆེན་ཉམས་ཀྱི་སྟོད་ལྷུ་དྲོངས།།",
  "",
  "མི་རྟག་སྒོམ་པའི་སྒོམ་ཆེན་ལ།། ཐབས་ལམ་བྱང་ཆུབ་ཀྱི་སྨད་ལྷུ་དྲོངས།། གྲུབ་མཐའ་ཕྱོགས་ལྷུང་མེད་པ་ལ།། ཀུན་དང་མཐུན་པའི་ནམ་ཚོང་དྲོངས།། ",
  "ཐུགས་རྗེ་ཕྱོགས་རིས་མེད་པ་ལ།། ཚད་མེད་བཞི་ལྡན་གྱི་ལག་ཚིགས་དྲོངས།། འཇིག་རྟེན་ཞེན་ལོག་གི་གང་ཟག་ལ།། ཆགས་མེད་རྩ་བྲལ་གྱི་བྲང་ཟེ་དྲོངས།། ",
  "གཙོ་བོ་སྤྱི་ཚིས་བྱེད་པ་ལ།། འདུན་མ་གྲུ་བཞིའི་གསོག་ལྷུ་དྲོངས།། འཚོ་བྱེད་བྱང་སེམས་ཀྱི་སྨན་པ་ལ།། འདི་ཕྱི་གཉིས་ཀྱི་དལ་མོ་དྲོངས།། ",
  "དད་གུས་མོས་པའི་གང་ཟག་ལ།། གདམས་ངག་གནད་ཀྱི་སྙིང་རྩེ་དྲོངས།། དགེ་བ་འབྲལ་མེད་ཀྱི་དད་ལྡན་།་ ། རྒྱུ་འབྲས་མི་བསླུ་བའི་མཆིན་པ་དྲོངས།། ",
  "དད་ལྡན་བརྩོན་འགྲུས་ཆེ་བ་ལ།། ཐབས་ཤེས་གཉིས་ཀྱི་མཁལ་མ་དྲོངས།། ལས་དང་པོ་པ་ཡི་བྱིས་པ་ལ།། དྲང་དོན་བྲིད་མཁས་ཀྱི་ཚིལ་རྡོག་དྲོངས།། ",
  "ཉམས་འབྲལ་མེད་སྐྱོང་བའི་རྣལ་འབྱོར་ལ།། བཅུད་ལྡན་གདམས་པའི་རྫི་ཤ་དྲོངས།། ",
  "གོང་མ་རྣམས་ལ་སྟོན་མོ་དྲངས་པའི་ལེའུ་སྟེ་བདུན་པ་འོ།། ",
  "དེ་ལྟར་སྟོན་མོ་ལེགས་པར་བགྱིས།། ད་ནི་དམངས་ཀྱི་སྟོན་མོ་འགྱེད།། ཀུན་གཞི་གཅིག་སྟེ་ལམ་མི་གཅིག། བཟང་ངན་མགྲོན་གྱི་ཁྱད་པར་ཡོད།། ",
  "དྲེགས་སྤྱོད་སྡེ་པའི་གཟུགས་བཙུན་ལ།། གཟུང་འཛིན་ཕོ་བདག་གི་ཚོར་མིག་དྲོངས།། ཚིག་ཕྱིར་འབྲང་བའི་སྟོན་པ་ལ།། ཕྱི་ཐེར་ནང་གོག་གི་རྩེན་གོག་དྲོངས།། ",
  "ཁེང་དྲེགས་ལོ་འདོད་ཀྱི་སློབ་དཔོན་ལ།། མཐོ་ལ་བཟའ་མེད་ཀྱི་གཉའ་རྩེ་དྲོངས།། དྲེགས་པ་མཐུ་སེར་སྒྲུབ་པ་ལ།། སྡུག་འདྲེན་ནག་མོའི་གཉའ་ཆུ་དྲོངས།། ",
  "ཕྱོགས་ལྷུང་ཁ་འཛིན་གྱི་གྲྭ་པ་ལ།། མི་མཐུན་རྩོད་པའི་གཞུང་རིང་དྲོངས།།",
  "དགའ་ཡན་ལྟོ་ཕྱིར་ལྡོམ་པ་ལ།། སྒོམ་པ་ཆུད་ཟོས་ཀྱི་སྣ་རྩེ་དྲོངས།། ",
  "གྲོང་ཡུལ་འགྲིམ་པའི་ཆོས་པ་ལ།། ཐོས་ལོ་སྒྲུབ་པའི་རྣ་མཆོག་དྲོངས།། དད་ཆུང་ལོག་ལྟའི་སློབ་མ་ལ།། ཕན་ལས་གནོད་ཆེའི་མཆེར་པ་དྲོངས།། ",
  "གནས་གཞིའི་སྡེ་འཁྲུག་བྱེད་པ་ལ།། ཀུན་ལ་ཁ་བ་འི་མཁྲིས་པ་དྲོངས།། སེམས་ཉིད་མ་རྟོགས་སྟོན་ཆེན་ལ།། རྒྱ་ཆེ་དཀྱིལ་སྟོངས་ཀྱི་མཆིན་དྲི་དྲོངས།། ",
  "ཉམས་ལེན་ཁ་ཕྱིར་གྱི་རྣལ་འབྱོར་ལ།། བོངས་ཆེ་དོན་ཆུང་གི་གློ་བ་དྲོངས།། ཡུས་ཆེ་ཤེས་ཆུང་གི་སྒོམ་མ་ལ།། བྱུང་ཐུར་བྲང་གི་ཀོ་བ་དྲོངས།། ",
  "སྲོག་ཟན་གྲོང་ཆོག་གི་བན་བོན་ལ།། ཆགས་སྡང་གསོག་པའི་བྲང་ལྐོག་དྲོངས།། རྫུན་འོལ་བཤད་བྱེད་པའི་མོ་མ་ལ།། ཆུ་ཡི་ཐུམ་བུ་ལྒང་ཕུག་དྲོངས།། ",
  "རྒྱུ་འབྲས་སྟོང་ལྟའི་གང་ཟག་ལ།། རྟག་ཆད་མཐར་ལྷུང་གི་མཇུག་མ་དྲོངས།། དགེ་ཚུལ་ཕྱོགས་གཏད་མེད་པ་ལ།། རང་བསླུ་གཞན་འཆིའི་གཞང་དྲེ་དྲོངས།། ",
  "ཞི་གནས་སེམས་འཛིན་བྱེད་པ་ལ།། གཏི་མུག་མ་རིག་ཀླད་པ་དྲོངས།། ཆེ་ཆོས་ལྕང་ཁྲམ་བྱེད་པ་ལ།། འཁོར་བར་བཟློག་པ་འི་བཞག་སྒོར་དྲོངས།། ",
  "འདུ་འཛི་འཛིན་ཆགས་ཆེ་བ་ལ།། ཀུན་ལ་འཁྲིས་པའི་ཤ་རྨེན་དྲོངས།། སྐྱེད་མེད་བཏང་སྙོམས་བྱེད་པ་ལ།། ཤ་མིན་ཚིལ་མིན་གྱི་ཁྲབ་ཁྲབ་དྲོངས།། ",
  "བསོད་ཆུང་རྩ་བྲལ་ཆེ་བ་ལ།། ཕན་གནོད་མེད་པའི་ཨོལ་མདུད་དྲོངས།། ཐོས་ཆུང་སློབ་དཔོན་བྱེད་པ་ལ།། ཕུག་མདའ་ཐུག་པའི་ལོང་ཁ་དྲོངས།། ",
  "བྲག་ལ་སྡོད་པའི་གླེན་སྒོམ་ལ།། ཕྱི་འཇམ་ནང་རྩུབ་ཀྱི་སུལ་མང་དྲོངས།། གཙོ་བོ་དཀོར་ནོར་གསོག་པ་ལ།། མར་འགྲོ་ལམ་གྱི་མིད་པ་དྲོངས།། ",
  "ཁ་འབར་ལག་དམ་གྱི་བུད་མེད་ལ།། ཕྱི་ཁུང་ནང་ཁུང་གི་མཚུལ་ཁུང་དྲོངས།།",
  "ཕྱུག་པོ་སེར་སྣས་བཅིངས་པ་ལ།། བསོགས་ཤིང་འབོར་བའི་གྲོད་པ་དྲོངས།། ",
  "ཚེ་འདི་མཐོང་བའི་གང་ཟག་ལ།། ཕྱི་ལེགས་ནང་སྐྱོན་གྱི་རླིག་པ་དྲོངས།། ཉ་མ་ཁ་དཀར་གཏིང་ནག་ལ།། ནག་ཐུག་ཤ་རུ་རྫུ་བའི་རྒྱུ་མ་དྲོངས།། ",
  "བུད་མེད་སྨད་འཆལ་བྱེད་པ་ལ།། སྲ་མཁྲེགས་རྡོ་རྗེའི་ཆུ་སོ་དྲོངས།། བཟའ་ཚོ་མང་པོའི་ཕ་མ་ལ།། ཐང་ཤ་ཆད་པའི་ལྤགས་པ་དྲོངས།། ",
  "ཅང་མེད་ཁྱིམ་ཐབ་བྱེད་པ་ལ།། འདི་ཕྱི་གཉིས་མེད་ཀྱི་རྒྱུ་སྣེ་དྲོངས།། ཆོས་ནས་ལོག་པའི་སྐལ་མེད་ལ།། ཤ་མེད་དུངས་དུངས་ཀྱི་ཤ་ཁུ་དྲོངས།། ",
  "ཆོས་ཕྱི་བཤོལ་བྱེད་པའི་གང་ཟག་ལ།། ལེ་ལོ་ངན་ཆགས་ཀྱི་འབགས་ལྷག་དྲོངས།། བར་དོའི་སེམས་ཅན་མང་པོ་ལ།། མཆོད་སྦྱིན་གྱི་ཤ་སྣ་ཀུན་ལ་དྲོངས།། ",
  "ཤན་པ་ཀུན་མཁྱེན་ཡེ་ཤེས་ཀྱིས།། སྒོ་ལྔ་རང་གྲོལ་གྱི་དབང་བཞི་བསྐུར།། ཡེ་ཤེས་སྟོན་པའི་ཞལ་སྐྱོགས་སུ།། ཁ་མངར་ཉམས་ཀྱི་ཆང་གིས་ཁོང་།། དེ་གྲལ་མཐོ་དམན་མེད་པར་ཀུན་ལ་དྲོངས།། ",
  "གཞི་རང་ལ་ཡོད་དོ་གསོལ་བ་ཐོབ།། ད་ཤ་ལ་ཟོ་ལ་ཆང་ལ་འཐུངས།། ",
  "སྟོན་མོའི་ལེའུ་སྟེ་བརྒྱད་པ་འོ།། ",
  "ད་ནི་བཟོད་གསོལ་གྱི་གླེང་མོ་བྱེད།། སངས་རྒྱས་དོན་ལ་སྙན་གསོན་དང་།། དཀོན་མཆོག་མི་མངོན་དབྱིངས་ན་བཞུགས།། བླ་མ་གཙུག་གི་རྒྱན་དུ་བཞུགས།། མཆེད་གྲོགས་གྲལ་གོང་རིམ་པ་ར་བཞུགས།། ",
  "ཚེ་མི་རྟག་ཀུན་སློང་གི་ཁོག་ཅིག་འབུབས།། བར་དུ་ལོ་རྒྱུས་དགོས་བྱེད་ཀྱིས་གཞུང་ཞིག་སྲོང་།། ཐ་མར་རང་ལ་རང་མདོ་ཆེ་ཆུང་གིས།། དགོས་དོན་གཏམ་གྱིས་གཏན་ལ་ཕབ།། ",
  "རང་ལ་ཡོད་བཞིན་གབ་པ་ཡི།། རྒྱུ་དངོས་མ་ཚང་བ་དང་ནི།། མ་གོ་མ་རིག་ཉེས་ལྟུང་རྣམས།། གྲལ་འདིར་ཚོགས་རྣམས་ལ་བཟོད་པར་གསོལ།།",
  "",
  "ད་ནི་བཟའ་དཔོན་ང་རྒྱལ་གྱི་གླུ་ཞིག་ལེན།། ",
  "བདག་དང་པོ་ན་བ་བྱུང་ཙ་ན།། མོ་བོན་མཁས་ལ་ཐུག་པ་ཡི།། རྣལ་འབྱོར་བརྩོན་འགྲུས་ཅན་ཞིག་ཡིན།། ",
  "དེ་ནས་མོ་ལུང་བྱུང་ཙ་ན།། གླུད་ཕངས་པ་མེད་པར་གཏོང་བ་ཡི།། རྣལ་འབྱོར་གཏོང་ཕོད་ཅན་ཞིག་ཡིན།། ",
  "དེ་ནས་གཏང་རག་གཏོང་ཙ་ན།། ནོར་འཛད་པ་མེད་པའི་ཕྱུག་པོ་ཡིན།། ",
  "དེ་ནས་སྟོན་མོ་བྱེད་ཙ་ན།། མགྲོན་ལ་གྲལ་རིམ་ཤེས་པ་ཡི།། རྣལ་འབྱོར་ཉམས་མྱོང་ཅན་ཞིག་ཡིན།། ",
  "དེ་ནས་གླེང་འགྲོས་གཏོང་ཙ་ན།། ཀུན་ལ་བཟོད་པའི་མཁན་པོ་ཡིན།། ",
  "ཉམས་མྱོང་སྟོན་མོ་གཏོང་ཙ་ན།། ཞེ་ཁྲེལ་མེད་པའི་བཟོད་གསོལ་བྱས།། ",
  "འཁོར་བ་སྟོངས་པའི་སྨོན་ལམ་འདེབས།། བོན་ནི་སུ་དང་སུ་ཡི་བོན།། བཟའ་ཚོ་ཉི་ཤུ་རྩ་གཉིས་བོན།། གཟུང་བ་ཡོད་ན་བོན་གྱིས་ཐོང་།། ",
  "བཅིངས་པ་ཡོད་ན་བོན་གྱིས་ཁྲོལ།། མནན་པ་ཡོད་ན་བོན་གྱིས་ཐེག། དེ་ཀུན་གཏམ་གྱི་གླེང་ལུགས་ཡིན།། ",
  "ཆོས་ཉིད་ཆང་གིས་ཐམས་ཅད་བཟི།། ཐོད་རྒལ་ཉམས་ཀྱི་རྩེད་མོ་རྩེ།། གཉིས་དབང་གླུ་ཆུང་ཙེ་རེ་རེ།། ཉམས་ལེན་བྱིན་རླབས་ཐུ་ལུ་ལུ།། བྱམས་པའི་རྒྱགས་གཏམ་ཤ་ར་ར།། བདེ་སྐྱིད་ཀྱི་བཞད་གད་ལྷག་གེ་ལྷག། ཉམས་ལེན་སྐྱུགས་པ་ཆི་ལི་ལི།། བྱིན་རླབས་འུར་སྒྲ་དི་རི་རི།། དགའ་འོ་སྐྱིད་དོ་བླ་མའི་དྲིན།། ",
  "བཤད་པ་བཏང་བའི་ལེའུ་སྟེ་དགུ་པའོ།། ",
  "རྗེ་བཙུན་གྱིས་དེ་ལྟ་བུའི་བྱིན་རླབས་མཛད། ",
  "བོན་དབྱངས་ཀྱི་ཚུལ་དུ་མཛད་པས། ནད་པ་ནད་ལས་གྲོལ་བའི་ཚེ། ནད་པ་དེའི་བུ་སྨད་གཡོག་འཁོར་དགེ་བཤེས་དང་བཅས་པ་དགའ་སྤྲོ་དཔག་ཏུ་མེད་པ་ཐོབ་པར་གྱུར། ",
  "ཡུལ་མི་རྣམས་ཀྱང་ནད་པ་འཆི་ཁ་ནས་སློག་།",
  "",
  "བོན་ལས་ཀྱང་ཆོས་བྱིན་རླབས་ཆེ་བ་ཡིན་པ་འདུག་ཟེར། ",
  "ཀུན་རྗེ་བཙུན་ལ་མི་ཕྱེད་པའི་དད་པ་ཐོབ་པར་གྱུར་ཏོ།། ",
  "དེའི་ཚེ་ནད་པ་དེ་ན་རེ། བླ་མ་དེ་རྣམས་བོན་མ་ཡིན་ཆོས་ཡིན་པར་འདུག། ",
  "བདག་སྔར་བོན་ལ་མོས་པ་ཞིག་ལགས་ཏེ། ད་ཆོས་ལ་མོས་ཤིང་ཡིད་ཆེས་པ་ས་བདག་ཕ་བུ་ཀུན་ཆོས་སྒོར་འཇུག་པར་ཞུ་ཟེར་བས། ",
  "རྗེ་བཙུན་གྱིས་ཀྱང་གནང་སྟེ་ཁོ་རང་དང་ཁོའི་བུ་བརྒྱད་འདུག་པ་ཀུན་ཆོས་སྒོར་ཞུགས་པ་འི་ནང་ནས་ཀྱང་། སྔར་བོན་བསླབས་ནས་བོན་པོའི་ཡོན་ཏན་རྫོགས་པར་ཤེས་པ་ཞིག་ཡོད་པ་དེ། རྗེ་བཙུན་དང་དམ་པའི་ཆོས་ལ་མི་ཕྱེད་པའི་དད་པ་ཐོབ་ནས། ",
  "སྤྱིར་གྱིས་དམ་ཆོས་དང་སྒྲུབ་གཤེན་གཉིས། ཚིག་དང་རྣམ་པ་འདྲ་བ་ཙམ་འདུག་ནའང་། ཐུགས་རྗེ་དང་ཕྲིན་ལས་མི་འདྲ་བར་འདུག་ཅིང་། ཁྱད་པར་སྣང་གཤེན་འདི། ཆོ་ག་ནམ་བྱེད་ཀྱི་ཚེ་སེམས་ཅན་རེ་ཐ་མ་ནའང་གསོད། ",
  "སྐྱབས་གནས་དང་གསོལ་མཆོད་འཇིག་རྟེན་གྱི་ལྷ་ཁོ་ན་ལ་བྱེད། ",
  "འཆི་ཚེ་གདེངས་ཅི་ཡང་མེད་ཅིང་འཇིགས་སྐྲག་གི་ངང་ནས་འཆི་བར་འདུག་པས། ད་ང་ཡང་བོན་ལས་ཆོས་བྱེད་ཟེར། ",
  "རྗེ་བཙུན་གྱི་ཕྱག་ཕྱིར་འབྲང་བར་ཞུས་པ་ལས། རྗེ་བཙུན་གྱིས་ཀྱང་གདུལ་བྱ་སྐལ་ལྡན་དུ་དགོངས་ནས། གནང་སྟེ་དབང་དང་གདམས་ངག་གིས་སྨིན་ཅིང་གྲོལ་བར་བྱས་པ་དེ་ལ། གཤེན་སྒོམ་རས་པ་ཞེས་བྱ་བ། ཉེ་བའི་སྲས་ཤིག་བྱུང་བ་ཡིན་ཞིང་། ཕ་དང་སྤུན་ཟླ་རྣམས་ཀྱིས་ཀྱང་། རྗེ་བཙུན་གླང་སྒོ་ཀླུ་བདུད་རྫོང་དང་། སྦས་ཕུག་མ་མོ་རྫོང་ལ་སོགས་ཏེ། དཔལ་ཁུད་ཀྱི་རྫོང་རྣམས་ན་བཞུགས་ཚེ། ཞབས་ཏོག་ཀྱང་ཕུལ་དུ་ཕྱིན་པ་བསྒྲུབས་པ་ལས། འཁོར་བ་དང་ངན་སོང་གི་སྒོ་ལམ་ཁེགས་ཤིང་། ཐར་པ་དང་ཐམས་ཅད་མཁྱེན་པའི་ལམ་སྣ་ཟིན་པར་གྱུར་ཏོ།། ",
  "སྦས་ཕུག་མ་མོ་རྫོང་དང་། ལ་ཕུག་པདྨ་རྫོང་དུ་རྫི་བོ་རས་པ་ཞེས་བྱ་བའི་རྟོགས་ལྡན་རྣམས་ཀྱི་གཙོ་བོ་དེ་དང་། ཉེ་བའི་སྲས་གཤེན་སྒོམ་རས་པ་དང་མཇལ་བའི་སྐོར་རོ།།།། ",
  "༈ན་མོ་གུ་།",
  "རྗེ་བཙུན་མི་ལ་རས་པ་དེ་ཉིད་ཀྱི་ཕྱག་ཕྱི། ",
  "ཐུགས་སྲས་རས་ཆུང་པ་ས་བགྱིས་ཏེ། འབྲིག་མཚམས་ཀྱི་མཚོ་ལྔ་དེའུ་ཆུང་གི་ཕྱོགས་ན་མར། རོ་སྙོམས་ཀྱི་ལྡོམ་བུ་དང་། སེམས་ཅན་གྱི་འགྲོ་དོན་ལ་བྱོན་པའི་ཚེ། རྗེ་བཙུན་ཡབ་སྲས་ཀྱིས་གངས་ཏི་སེ་དང་། མཚོ་མ་ཕམ་གྱི་ཕྱོགས་སུ་སྒྲུབ་པ་མཛད་འདུག་ཅེས་སྙན་པ་དང་གྲགས་པ་ཆེན་པོ་བྱུང་བས། ལྕོ་རོ་འབྲིག་མཚམས་ཀྱི་ཉ་མ་རྣམས་ཀྱིས་ཀྱང་སྙན་གྲགས་ཐོས་ནས་ཡ་མཚན་ཞིང་ངོ་མཚར་ཆེ་བར་ཐག་ཆོད་ནས། མོས་གུས་སྐྱེས་ཏེ་གྲུབ་ཐོབ་དཔོན་སློབ་གཉིས་བྱོན་ཡོད་པར་འདུག་པས་ཞལ་བལྟ་རུ་འགྲོ་ཟེར།། ",
  "བསྙེན་བཀུར་གྱི་ཡོ་བྱད་གྱ་ནོམ་པ་ཁྱེར་ནས། རྗེ་བཙུན་ཡབ་སྲས་ཀྱིས་ཞལ་བལྟ་རུ་བྱུང་བ་ལས། ཉ་མ་དེ་རྣམས་ཀྱི་ནང་ནས། རྗེ་བཙུན་གྱི་རྣམ་ཐར་ཐོས་པས་མི་ཕྱེད་པའི་དད་པ་ཐོབ་པའི་བུ་མོ་ཡེ་ཤེས་ཀྱི་མཁའ་འགྲོའི་སྤྲུལ་པ། དད་བརྩོན་ཤེས་རབ་སྙིང་རྗེ་ཆེ་ཞིང་རིགས་དང་སྐལ་བར་ལྡན་པ་ཞིག་འདུག་པ་དེས་གཙོ་བྱས་པའི་བུ་མོ་གཞོན་པ་ལྔས་མགྲིན་གཅིག་ཏུ་བསྡེབས་ནས། རྗེ་བཙུན་ཡབ་སྲས་ཀྱི་སྙན་གྲགས་དང་མཐུན་པའི་ཐུགས་དམ་གྱི་ཉམས་སད་པ་འི་ཕྱིར་རྒོལ་བ་འི་ཞུ་དོན་འདི་གླུ་རུ་ཕུལ་བ། ",
  "ལྷ་དཀོན་མཆོག་གསུམ་ལ་སྐྱབས་སུ་མཆི།། ཐུགས་རྗེ་ཅན་གྱིས་བྱིན་གྱིས་རློབས།། རྗེ་ཡས་བྱོན་གྱི་རས་པ་རྣམ་གཉིས་པོ།། སྐུ་སྙན་པ་ཆེ་བས་རྒྱང་ནས་གྲགས།། ",
  "འདིར་ཚོགས་ཀྱི་དད་འདུས་ཕོ་མོ་ཀུན།། གླེང་བརྗོད་མ་མང་དར་ཅིག་གསོན།། ངེད་རང་གཞོན་ནུ་རིགས་ཀྱི་བུ་མོ་རྣམས།། གླུ་གྲེ་མཐུན་གྱི་རོལ་མོ་མཆོད་པར་འབུལ།། ",
  "ཚིག་སྡེབ་སྦྱོར་དཔེ་ཡིས་མཚོན་པ་ཡིན།། དོན་དགོས་བྱེད་ཅི་གདའ་ཐུགས་ལ་ཞོག། ཁྱེད་རས་པ་གཉིས་ལ་ཞུ་བ་ལགས།། ",
  "གངས་དཀར་ཏི་སེ་སྐད་པ་དེ།། མ་མཐོང་རྒྱང་ནས་སྒྲ་ཆེ་བ།། གངས་ཤེལ་གྱི་མཆོད་རྟེན་འདྲའོ་སྐད།། ",
  "མཐོང་ནས་དྲུང་དུ་བསླེབས་ཙ་ན།། རི་མགོ་ཁ་བས་གཏུམས་པ་ཞིག། དེ་མཐའ་གངས་ཀྱིས་བསྐོར་བ་ཞིག། དེ་མཐའ་སྤང་རིས་བརྒྱན་པ་ཞིག། དེ་ལ་ངོ་མཚར་ཆེ་རྒྱུ་མེད།། ",
  "དེ་ལ་ཡ་མཚན་ཅི་ཆེ་ཨང་།། མ་ཕམ་གཡུ་མཚོ་སྐད་པ་དེ།།",
  "མ་མཐོང་དུས་ན་སྒྲ་ཆེ་བ།། མཚོ་གཡུ་ཡི་མཎྜྻལ་འདྲའོ་སྐད།། མཐོང་ནས་དྲུང་དུ་བསླེབས་ཙ་ན།། ཀོ་མོག་ཆབ་ཀྱིས་གང་བ་ཞིག། དེ་ལ་ཆུ་ཐིགས་བཏབ་པ་ཞིག། དེ་སྤང་དང་བྲག་གིས་བསྐོར་བ་ཞིག། དེ་ལ་ངོ་མཚར་ཆེ་རྒྱུ་མེད།། དེ་ལ་ཡ་མཚན་ཅི་ཆེ་ཨང་།། ",
  "བྲག་དམར་སྤོ་མཐོ་སྐད་པ་དེ།། མ་མཐོང་རྒྱང་ནས་སྒྲ་ཆེ་བ།། བྲག་རིན་ཆེན་སྤུངས་པ་འདྲའོ་སྐད།། མཐོང་ནས་དྲུང་དུ་བསླེབས་ཙ་ན།། སྤང་ལ་བྲག་རི་འབུར་བ་ཞིག། དེ་ལ་ནགས་ཚལ་སྐྱེས་པ་ཞིག། དེ་མཐའ་ཆུ་ཡིས་བསྐོར་བ་ཞིག། དེ་ལ་ངོ་མཚར་ཆེ་རྒྱུ་མེད།། དེ་ལ་ཡ་མཚན་ཅི་ཆེ་ཨང་། ",
  "ཁྱེད་རས་ཆེན་རས་ཆུང་སྐད་པ་དེ།། མ་མཐོང་གོང་ནས་སྒྲ་ཆེ་བ།། གྲུབ་ཐོབ་རྣལ་འབྱོར་ལགས་སོ་སྐད།། མཐོང་ནས་དྲུང་དུ་བསླེབས་ཙ་ན།། རྒན་བྱིས་ངོ་ཚ་མེད་པ་གཉིས།། ཁྲེལ་མེད་གཅེར་ཉལ་བྱེད་པ་གཉིས།། ཁ་ནས་གླུ་ཆུང་ལེན་པ་གཉིས།། ཆ་ལུགས་གང་དགར་སྟོན་པ་གཉིས།། ལུས་ལ་རས་གོས་གྱོན་པ་གཉིས།། འཚོ་བ་སྤྲང་ཟས་ཟ་བ་གཉིས།། སྤྱོད་པ་ཅི་དགའ་བྱེད་པ་གཉིས།། དེ་ལ་ངོ་མཚར་ཆེ་རྒྱུ་མེད།། དེ་ལ་ཡ་མཚན་ཅི་ཆེ་ཨང་།། ",
  "སྤུན་མ་བསྐོར་བ་ཞིག་མེད་པ་ལ།། ད་ནང་བསྐོར་བ་དོན་རེ་ཆུང་།། སྤུན་མ་ཕྱིན་པ་ཞིག་མེད་པ་ལ། ད་ནང་འོངས་པ་རྐང་ཚེགས་ཆེ།། སྤུན་མ་མཐོང་བ་ཞིག་མེད་པ་ལ།། དེ་རིང་མཐོང་བ་རྒན་བྱིས་གཉིས།། སྤུན་མ་ཐོས་པ་ཞིག་མེད་པ་ལ།། དེ་རིང་ཐོས་པ་ཅལ་ཅོལ་གཏམ།། ཁྱོད་ཡང་ན་རྒྱལ་བའི་གདུང་འཚོབ་གཉིས།། ཡང་ན་བདུད་ཀྱི་བར་ཆད་བྱུང་།།",
  "",
  "ལམ་འདི་གཉིས་གཅིག་ལས་བཏང་ས་མེད།། དེ་ཡང་བདུད་ཀྱི་བར་ཆོད་བྱུང་།། གླུ་དེ་ལ་ཤེས་ན་ལན་ཅིག་ཐོབ།། མི་ཤེས་རྣལ་འབྱོར་ཡུལ་ལ་བཞུད།། ཅེས་རྩོད་པའི་གླུ་ཕུལ་བས། ",
  "རྗེ་བཙུན་གྱི་ཞལ་ནས། རས་ཆུང་པ། གངས་རི་མཚོ་གསུམ་འདི་བཅོམ་ལྡན་འདས་ཀྱིས་ལུང་བསྟན་པ་འི་སྒྲུབ་གནས་ལ། སྨད་ར་བཏང་བ་ལ་ལན་མ་བཏབ་ན། འདི་རྣམས་ཀྱིས་སྡིག་གསོག་ཅིང་སྒྲུབ་གནས་ཀྱི་ཆེ་བ་ཡང་འཆོར། ",
  "རང་རེ་རྣལ་འབྱོར་པ་འི་སྒོ་གསུམ་གྱི་སྤྱོད་པ་མ་བཅོས་པར་སྐྱོང་བ་ལ་བརྙས་པའི་གནས་སུ་བྱས་བྱུང་བས། རྣལ་འབྱོར་གྱི་ཡིན་ལུགས་ལ་ལན་བཏབ་ནས། ཁོང་ཚོས་སྐྱོན་དུ་བཟུང་བ་རྣམས་རང་རེས་ཡོན་ཏན་དུ་ངོ་སྤྲོད་པ་ཡིན་པས། ཕའི་རམ་ཐེག་ཅིག་གསུངས། བུ་མོ་རྣམས་ཀྱི་ཞུས་ལན་དུ་མགུར་འདི་གསུངས་སོ།། ",
  "ཁྱེད་འདིར་ཚོགས་ཀྱི་དད་འདུས་ཉ་མ་ཚོ།། གླུ་གྲེ་འགྱུར་མཐུན་པའི་གཞོན་པ་རྣམས།། ཚིག་སྡེབ་སྦྱོར་ལེན་པའི་བུ་མོ་ལྔ།། དོན་དམིགས་ནས་གླུ་ལེན་གཙོ་མོ་ཉོན།། ",
  "མི་ང་ངོ་ཁྱོད་ཀྱིས་ཤེས་མ་ཤེས།། མི་ང་ངོ་ཁྱོད་ཀྱིས་མ་ཤེས་ན།། ངེད་རས་ཆེན་རས་ཆུང་བྱ་བ་ཡིན།། ",
  "ང་མི་རྒན་གཡས་ནས་གླུ་ལེན་པ།། མི་ལ་རྣལ་འབྱོར་བྱ་བ་ཡིན།། ",
  "ཁོང་གཞོན་པ་གཡོན་ནས་རམ་འདེགས་པ།། རས་ཆུང་རྡོར་གྲགས་བྱ་བ་ཡིན།། ",
  "སྙན་པའི་ཚིག་དོན་ཟུར་བསྡེབས་ནས།། དྲིས་པའི་བརྡ་སྟོན་དངོས་རང་འཆད།། ཉམས་རྟོགས་པ་ཁོང་ནས་བརྡོལ་བའི་གླུ།། དོན་དགོས་བྱེད་ཅི་འདུག་སེམས་ལ་ཞོག། ",
  "གངས་དཀར་ཏི་སེ་སྐད་པ་དེ།། མ་མཐོང་རྒྱང་ནས་སྒྲ་ཆེ་བ།། ཤེལ་དཀར་གྱི་མཆོད་རྟེན་འདྲའོ་སྐད།། མཐོང་ནས་དྲུང་དུ་བསླེབས་ཙ་ན།། རི་མགོ་ཁ་བས་གཡོགས་པ་ཞིག། ",
  "རི་མགོ་ཁ་བས་གཡོགས་པ་དེ།། སྔོན་བདེ་གཤེགས་ཉིད་ཀྱིས་ལུང་བསྟན་པ།། རི་བོ་གངས་ཅན་བྱ་བ་ཡིན།།",
  "སྤྱིར་འཛམ་བུའི་གླིང་གི་ལྟེ་བ་ཡིན།། སེང་གེ་དཀར་མོའི་འགྱིང་ས་ཡིན།། ཤེལ་དཀར་གྱི་མཆོད་རྟེན་འདྲ་བ་དེ།། དཔལ་འཁོར་ལོ་སྡོམ་པའི་ཕོ་བྲང་ཡིན།། ",
  "དེ་མཐའ་གངས་རིས་བསྐོར་བ་དེ།། དགྲ་བཅོམ་ལྔ་བརྒྱའི་བཞུགས་གནས་ཡིན།། སྡེ་བརྒྱད་ཀུན་གྱིས་མཆོད་པའི་རྟེན།། ",
  "དེ་མཐའ་སྤང་རིས་བསྐོར་བ་དེ།། སྤོས་ངད་ལྡན་པ་འི་རི་བོ་ཡིན།། སྨན་ཤི་གསོས་ཀྱི་བདུད་རྩི་འཁྲུངས་ས་ཡིན།། ",
  "གྲུབ་པ་ཐོབ་པའི་གནས་ཆེན་ཡིན།། ཟག་མེད་ཏིང་འཛིན་བརྙེས་ས་ཡིན།། ངོ་མཚར་དེ་བས་ཆེ་བ་མེད།། ཡ་མཚན་དེ་བས་ཆེ་བ་མེད།། ",
  "མ་ཕམ་གཡུ་མཚོ་སྐད་པ་དེ།། མ་མཐོང་རྒྱང་ནས་སྒྲ་ཆེ་བ།། མཚོ་གཡུ་ཡི་མཎྜྻལ་འདྲའོ་སྐད།། མཐོང་ནས་དྲུང་དུ་བསླེབས་ཙ་ན།། ཀོ་མོག་ཆབ་ཀྱིས་གང་བ་ཞིག། ཀོ་མོག་ཆབ་ཀྱིས་གང་བ་དེ།། སྔོན་བདེ་གཤེགས་ཉིད་ཀྱིས་ལུང་བསྟན་པ་འི།། མཚོ་མ་དྲོས་པ་ཞེས་བྱ་བ་ཡིན།། ",
  "སྤྱིར་ཆུ་བོ་བཞི་འདུས་ཀྱི་མགོ་བོ་ཡིན།། ཉ་སྲམ་རྣམས་ཀྱི་འཕྱོ་ས་ཡིན།། མཚོ་གཡུ་ཡི་མཎྜྻལ་འདྲ་བ་དེ།། ཀླུ་ཆེན་བརྒྱད་ཀྱི་ཕོ་བྲང་ཡིན།། དེ་ལ་ཆུ་ཐིགས་བཏབ་པ་དེ།། བདུད་རྩི་འོ་མའི་ཆུ་རྒྱུན་ཡིན།། ལྷ་མཆོད་སྦྱིན་བརྒྱ་པ་འི་ཁྲུས་ཆབ་ཡིན།། ཆུ་ཡན་ལག་བརྒྱད་དང་ལྡན་པ་ཡིན།། དེ་མཐའ་སྤང་དང་བྲག་གིས་བརྒྱན།། ཀླུ་ཕྲན་རྣམས་ཀྱི་བང་མཛོད་ཡིན།། ཤིང་འཛམ་བུ་ཏྲི་ཤའི་སྐྱེ་གནས་ཡིན།། ལྷོ་འཛམ་བུ་གླིང་ཞེས་དེ་ལ་དྲས།།",
  "ངོ་མཚར་དེ་བས་ཆེ་བ་མེད།། ཡ་མཚན་དེ་བས་ཆེ་བ་མེད།། ",
  "བྲག་དམར་སྤོ་མཐོ་སྐད་པ་དེ།། མ་མཐོང་རྒྱང་ནས་སྒྲ་ཆེ་བ།། བྲག་རིན་ཆེན་སྤུངས་པ་འདྲའོ་སྐད།། མཐོང་ནས་དྲུང་དུ་བསླེབས་ཙ་ན།། སྤང་ལ་བྲག་རི་འབུར་བ་ཞིག། ",
  "སྤང་ལ་བྲག་རི་འབུར་བ་དེ།། སྔོན་བདེ་གཤེགས་ཉིད་ཀྱིས་ལུང་བསྟན་པ།། རི་ནག་པོ་འབིགས་བྱེད་བྱ་བ་ཡིན།། ཡུལ་དབུས་འགྱུར་ཚལ་གྱི་བྱང་ཕྱོགས་ཡིན།། སྤྱིར་རྒྱ་བོད་གཉིས་ཀྱི་སོ་མཚམས་ཡིན།། རྒྱ་སྟག་ཁྲ་བོའི་འགྲིམ་ས་ཡིན།། ",
  "དེ་ལ་ནགས་ཚལ་སྐྱེས་པ་དེ།། ཙནྡན་སྨན་གྱི་སྡོང་པོ་ཡིན།། བཟང་དྲུག་སྨན་གྱི་ལྗོན་ཤིང་ཡིན།། ",
  "བྲག་རིན་ཆེན་སྤུངས་པ་འདྲ་བ་དེ།། ལྷ་དྲང་སྲོང་རྣམས་ཀྱི་ཕོ་བྲང་ཡིན།། མཁའ་འགྲོས་ལུང་བསྟན་དབེན་གནས་ཡིན།། སྔར་འདས་ཀྱི་གྲུབ་ཐོབ་བཞུགས་ས་ཡིན།། དེ་མཐའ་ཆུ་ཡིས་བསྐོར་བ་དེ།། ཀུན་གྱིས་བགྲོད་པ་དཀའ་བ་ཡིན།། ངོ་མཚར་དེ་བས་ཆེ་བ་མེད།། ཡ་མཚན་དེ་བས་ཆེ་བ་མེད།། ",
  "ངེད་རས་ཆེན་རས་ཆུང་སྐད་པ་དེ།། མ་མཐོང་རྒྱང་ནས་སྒྲ་ཆེ་བ།། གྲུབ་ཐོབ་རྣལ་འབྱོར་ཡིན་ནོ་སྐད།། མཐོང་ནས་དྲུང་དུ་བསླེབས་ཙ་ན།། རྒན་བྱིས་ངོ་ཚ་མེད་པ་གཉིས།། རྒན་བྱིས་ངོ་ཚ་མེད་པ་དེ།། མཚན་མའི་རྣམ་རྟོག་ཟད་པ་ཡིན།། ",
  "ཁྲེལ་མེད་གཅེར་ཉལ་བྱེད་པ་དེ།། གཟུང་འཛིན་གོས་དང་བྲལ་བ་ཡིན།། ཆ་ལུགས་གང་དགར་སྟོན་པ་དེ།། བཅོས་མའི་ངོ་ཚ་སྤངས་པ་ཡིན།། ",
  "ཁ་ནས་གླུ་ཆུང་ལེན་པ་དེ།། ཉམས་མྱོང་ཁོང་ནས་ཤར་བ་ཡིན།། ལུས་ལ་རས་གོས་གྱོན་པ་དེ།། གཏུམ་མོའི་བདེ་དྲོད་འབར་བ་ཡིན།།",
  "",
  "འཚོ་བ་སྤྲང་ཟས་ཟ་བ་དེ།། འདོད་ཡོན་སྲེད་པ་བསྐྱུངས་པ་ཡིན།། སྤྱོད་པ་ཅི་དགའ་བྱེད་པ་དེ།། ཚོགས་དྲུག་ལྷུག་པ་ར་བཞག་པ་ཡིན།། ངེད་སྐལ་ལྡན་འདྲེན་པའི་བླ་མ་ཡིན།། དད་ལྡན་གདམས་ངག་ཞུ་ས་ཡིན།། ཁྱེད་ཡོན་བདག་ཕོ་མོ་འཁོར་ས་ཡིན།། མཁས་བཙུན་རྣམས་ཀྱི་གཏུགས་ས་ཡིན།། སྒོམ་ཆེན་ཉམས་རྟོགས་འབུལ་ས་ཡིན།། སྒྲོ་འདོགས་ནང་ནས་གཅོད་ས་ཡིན།། གཞི་གནས་ལུགས་གཏན་ལ་ཕབ་པ་ཡིན།། དོན་སྐྱེ་མེད་མངོན་དུ་གྱུར་པ་ཡིན།། སེམས་གཉུག་མ་རང་སོར་ཆུད་པ་ཡིན།། ལམ་དྲོད་རྟགས་རྒྱུད་ལ་སྐྱེས་པ་ཡིན།། རང་དོན་ཆོས་སྐུ་རྟོགས་པ་ཡིན།། ཐུགས་རྗེས་གཞན་དོན་བྱེད་པ་ཡིན།། ",
  "ངོ་མཚར་འདི་ལས་ཆེ་བ་མེད།། ཡ་མཚན་འདི་ལས་ཆེ་བ་མེད།། ཁྱེད་འདིར་ཚོགས་ཀྱི་དད་འདུས་ཉ་མ་ཚོ།། ཁྱེད་མ་བསྐོར་བ་ཞིག་མེད་པ་ལ།། སྔོན་ཆད་བསྐོར་བ་ངལ་དུབ་ཡིན།། ད་བསྐོར་ན་འཕགས་པ་ཝ་ཏི་བསྐོར།། ",
  "ཁྱེད་མ་ཕྱིན་པ་ཞིག་མེད་པ་ལ།། སྔོན་ཆད་ཕྱིན་པ་རྐང་ཚེགས་ཡིན།། ད་འགྲོ་ན་རྡོ་རྗེ་གདན་དུ་སོང་།། ",
  "ཁྱེད་མ་མཐོང་བ་ཞིག་མེད་པ་ལ།། སྔོན་ཆད་མཐོང་བ་དོན་མེད་ཡིན།། ད་ལྟ་ན་ལྷ་ས་འཕྲུལ་སྣང་ལྟོས།། ",
  "ཁྱེད་མ་ཐོས་པ་ཞིག་མེད་པ་ལ།། སྔོན་ཆད་ཐོས་པ་ཅལ་ཅོལ་ཡིན།།",
  "ད་ཉན་ན་སྙན་བརྒྱུད་གདམས་ངག་ཉོན།། ཁྱེད་མ་བསྟེན་པ་ཞིག་མེད་པ་ལ།། སྔོན་ཆད་བསྟེན་པ་ཉེ་དུ་ཡིན།། ད་བསྟེན་ན་བླ་མ་དམ་པ་སྟེན།། ཁྱེད་མི་བྱེད་པ་ཞིག་མེད་པ་ལ།། སྔོན་ཆད་བྱས་པ་ལས་སུ་སོང་།། ད་བྱེད་ན་དམ་པའི་ལྷ་ཆོས་གྱིས།། ང་མི་རྒན་གྱི་ཁ་ནས་ལན་བྱུང་བ།། དེ་གོ་བས་བསམས་ན་གདམས་ངག་ཡིན།། མ་གོ་བ་ཡི་གླུ་ཆུང་གྱིས།། ངེད་རྣལ་འབྱོར་གྱི་སྤྱོད་པ་གང་བདེ་ཡིན།། ཁྱེད་ཉ་མ་རྣམས་ཡུལ་དུ་ལོག་ལ་སོང་།། ",
  "ཞེས་གསུངས་པས། དེ་རྣམས་ཀྱི་ནང་ནས་དབུས་མ་དེ་དད་པ་ལྷག་པར་སྐྱེས། མཆི་མ་མང་དུ་ཕྱུང་ནས། སྐེ་ལ་ཡོད་པའི་ནོར་བུ་དང་། མགོའི་འགྲོན་ཐོད་ཕུད་དེ། རྗེ་བཙུན་གྱི་ཕྱག་ཏུ་ཕུལ་ནས། བདག་བུ་མོ་ལྔ་པོ་འདི་ཆོས་སྒོར་ཞུགས། རི་ཁྲོད་འགྲིམས་པས་ཟབ་མོའི་གདམས་པ་ཐུགས་རྗེས་འཛིན་པར་ཞུ་ཞེས་གསོལ་བ་འདི་ལྟར་བཏབ་པ། ཆོས་སྐུ་རྡོ་རྗེ་འཆང་ཆེན་ནས།། མར་མེ་གཅིག་ལ་གཅིག་མཆེད་ལྟར།། ཐུགས་རྗེ་ཉམས་རྟོགས་བརྒྱུད་པ་དེ།། ཏཻ་ལོ་ནཱ་རོ་མ་ལགས་སམ།། ཏཻ་ལོ་ནཱ་རོའི་སྤྱན་སྔ་རུ།། དཀའ་བ་སྤྱད་ནས་བྱོན་པ་དེ།། སྒྲ་སྒྱུར་མར་པ་མ་ལགས་སམ།། སྒྲ་སྒྱུར་མར་པའི་ཞབས་དྲུང་དུ།། དཀའ་བ་སྤྱད་པའི་ངོ་མཚར་ཅན།། བརཏལ་ཞུགས་རས་ཆེན་མ་ལགས་སམ།། སྐུ་གཅེར་བུའི་ལུས་ལ་གཟི་མདངས་ཅན།། གསུང་སྣ་ཚོགས་ཚངས་པའི་སྒྲ་སྒྲོག་ཅིང་།། ཐུགས་མཁྱེན་བརྩེ་འོད་གསལ་རྒྱུན་ཆད་མེད།། ཕ་རས་པའི་སྐུ་གསུང་ཐུགས་ལ་འདུད།། ",
  "བདག་འདིར་ཚོགས་བུ་མོ་རྣམ་པ་ལྔ།། སྔོན་ཆད་བསོད་ནམས་མ་བསགས་པས།། མི་ལུས་ཐོབ་ཀྱང་སྐྱེ་བ་དམན།། ལྷ་ཆོས་བྱེད་པའི་རང་དབང་མེད།།",
  "ད་རེས་རྗེ་བཙུན་བྱིན་རླབས་ཀྱིས།། རང་སེམས་དད་པ་གཏིང་ནས་སྐྱེས།། ",
  "སྐེ་ཡི་ནོར་བུ་རིན་ཆེན་དང་།། མགོ་ལ་གྱོན་པའི་འགྲོན་ཐོད་འདི།། རྗེ་རས་པ་ཁྱེད་ལ་འབུལ་ལགས་ཀྱིས།། བཀའ་དྲིན་ལྷ་ཆོས་གནང་བར་ཞུ།། ",
  "རྗེ་རས་པ་ཆེན་པོ་ཁྱེད་རྣམས་ཀྱི།། སྔོན་ཆད་ཀྱི་རྣམ་ཐར་ཅུང་ཟད་ཀྱང་།། རྣ་བའི་བུ་གར་གསུང་དུ་གསོལ།། ཞེས་ཆོས་སྒོར་འཇུག་དགོས་པའི་གསོལ་བ་བཏབ་པས། ",
  "རྗེ་བཙུན་གྱི་ཞལ་ནས། ཁྱོད་ཀྱི་འགྲོན་ཐོད་དང་ནོར་བུ་ང་ལ་མི་དགོས། ཁྱེད་རྣམས་སྙིང་ནས་ཆོས་བྱེད་ན། བླ་མ་ང་ལས་ཆོས་མཁས་པ་དང་བཟང་བ་གཞན་ན་ཡོད་པས། ཁྱེད་རང་རྣམས་ཆོས་གཞན་དུ་གྱིས། ང་ལྟོ་གོས་ཀྱི་ཞེན་པ་དང་བྲལ་བས། མི་མེད་ཀྱི་ལུང་སྟོང་འགྲིམ་པའི་ཟླ་ལ་ཁྱེད་ཀྱིས་མི་ཟུག། ལྟོ་གོས་ཀྱི་གྱོང་ཨེ་ཐེག་མི་ཤེས་པས། དེ་བས་ངའི་གླུ་འདི་ལ་ཉོན་ཅིག་གསུངས་ནས་མགུར་འདི་གསུངས་སོ།། ",
  "རྗེ་རྡོ་རྗེ་འཆང་གི་བྱིན་རླབས་པ།། ཏཻ་ལོ་ནཱ་རོའི་སྤྱན་སྔ་རུ།། དཀའ་བ་སྤྱད་པའི་ངོ་མཚར་ཅན།། ཕ་སྐད་གཉིས་སྨྲ་བའི་ལོ་ཙྪ་བ།། སྒྲ་སྒྱུར་མར་པ་མ་ལགས་སམ།། ",
  "དེ་ཡི་ཐུགས་རྗེས་བསྐྱངས་པ་ཡི།། ང་རང་མི་ལ་རས་པ་འདི།། ཕ་མི་ལ་ཤེས་རབ་རྒྱལ་མཚན་དང་།། ཨ་མ་མྱང་ཚ་དཀར་རྒྱན་ཡིན།། ང་རང་ཐོས་པ་དགའ་ཞེས་ཟེར།། ",
  "སྔོན་གྱི་རྒྱུ་འབྲས་མི་བསླུ་བས།། ངེད་མ་སྨད་བསོད་ནམས་ཆུང་བའི་ཕྱིར།། ཡབ་མི་ལ་དེ་ཉིད་དགུང་ལ་གཤེགས།། སྒྱུ་མའི་ཟས་ནོར་གང་ཡོད་རྣམས།། ཨ་ནེ་དང་ཨ་ཁུ་གཉིས་ཀྱིས་ཕྲོགས།། ངེད་མ་སྨད་ཀྱིས་ཁོང་གི་གཡོག་པོ་བྱས།། ",
  "ཟ་མ་ཁྱི་ཡི་ལྟོ་བ་ལ།། གོས་སུ་དུག་པོ་ཚེམ་བེར་གྱོན།། སྐྱི་སེར་རླུང་དང་འཁྲུག་པ་ཤོར།། ཨ་ཁུའི་འཐབ་བརྡུངས་རྒྱུན་དུ་ཁུར།། ཨ་ནེའི་ངོ་འཛུམ་དཀར་ནག་བལྟས།། བྲན་གཉའ་ཤོར་གྱི་གདན་ས་ངེད་ཀྱིས་ཕྲོགས།། ངེད་མ་སྨད་ལ་སྡུག་པའི་རེ་མོས་བབ།། སྡུག་བསྔལ་གྱི་ཡི་མུག་བཟོད་གླགས་མེད།།",
  "",
  "བླ་མ་གཡུང་སྟོན་དང་རོང་སྟོན་ལྷ་དགའ་ལ།། མཐུ་སེར་གཏད་གསུམ་པོ་རྫོགས་པར་བསླབས།། ",
  "ཨ་ཁུ་དང་ཨ་ནེས་ཐོག་དྲངས་པ་འི།། ཡུལ་མི་ཁྱིམ་མཚེས་ཕུང་ལ་བཏང་།། ང་དེ་ཕྱིར་བསམས་ཤིང་འགྱོད་པ་སྐྱེས།། རྗེ་ནཱ་རོ་དང་མཻ་ཏྲིས་བྱིན་བརླབས་པ།། ལྷོ་ཆུ་ཁྱེར་ཕུ་ན་བཞུགས་སོ་སྐད།། ཕ་ལོ་ཙྪ་བ་འི་སྙན་པ་རྒྱང་ནས་ཐོས།། ལམ་དཀའ་བ་སྤྱད་ནས་དྲུང་དུ་ཕྱིན།། ",
  "ཕ་དྲིན་ཅན་དེ་ཡི་ཞབས་དྲུང་དུ།། ཁོ་བོ་མི་ལ་རས་པ་ངས།། ལོ་དྲུག་ཟླ་མཐོང་བརྒྱད་དུ་བསྡད།། ",
  "སྲས་མཁར་དགུ་ཐོག་ཁྱམས་དང་བཅས།། དེ་རྣམས་ང་ཡིས་སངས་ཀྱིས་བརྩིགས།། ཕ་དྲིན་ཅན་དེས་ཀྱང་ཐུགས་རྗེས་བཟུང་།། ",
  "ལྟ་བའི་མཐར་ཐུག་ཕྱག་རྒྱ་ཆེ།། གནས་ལུགས་ཟབ་མོའི་ངོ་སྤྲོད་དང་།། ཐབས་ལམ་ནཱ་རོའི་ཆོས་དྲུག་དང་།། སྨིན་ལམ་དབང་བཞིའི་ཆུ་རྒྱུན་དང་།། དཔལ་ལྡན་ནཱ་རོའི་ཕྱག་ལེན་ལ།། ཡིད་ཆེས་ཞལ་གདམས་བཅས་པར་གནང་།། ངས་ཀྱང་ལེ་ལོ་མ་བགྱིས་པར།། ཚེ་འདི་བློས་བཏང་བསྒོམས་པ་ལས།། གཏན་གྱི་སྐྱིད་མགོ་དེ་ནས་ཚུགས།། ",
  "ང་རྣལ་འབྱོར་བྱུང་ཚུལ་དེ་ལྟར་གདའ།། ཁྱེད་བུ་མོ་ལྔ་སྐྱིད་དོ་ལོག་ལ་བཞུད།། ཅེས་གསུངས་པས། ",
  "ཁོང་རྣམས་རྗེ་བཙུན་གྱི་རྣམ་ཐར་ལ་མཆོག་ཏུ་མི་ཕྱེད་པའི་དད་པ་སྐྱེས་ནས། ཕྱག་ཕྱིར་ཁྲིད་དགོས་པའི་ཞུ་བ་ནན་གྱིས་ཕུལ་བ་ལས། རྗེ་བཙུན་གྱི་ཞལ་ནས། ཁྱེད་རྣམས་ཕྱུག་པོའི་གཅེས་ཕྲུག་གིས་ངེད་ཀྱི་ཕྱི་ལ་ཕྱིན་རུང་སྡུག་མི་ཐེག། ཆོས་བྱེད་ན་འདི་ལྟ་བུའི་དཀའ་བ་སྤྱད་དགོས་པས། ཨེ་འོང་བསམ་མནོ་ཐོངས་གསུང་། ཁོང་རྣམས་ལ་སྤྲོ་བ་དྲི་བའི་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།།",
  "ཁྱེད་འདིར་ཚོགས་བུ་མོ་སྤུན་ལྔ་པོ།། སྙིང་ནས་ལྷ་ཆོས་བྱེད་སྙམ་ན།། མི་ང་ཕྱིར་ཅིས་ཀྱང་འབྲང་བ་ན།། གླུ་འདི་དོན་སོམས་ལ་ལན་ཅིག་ཐོབ།། ",
  "སྙིང་རུས་ཞེ་བཅད་དྲག་པོ་ཡིས།། དཀའ་སྤྱད་སྡུག་ཁུར་འཛུག་བཞིན་དུ།། བླ་མའི་བཀའ་བཞིན་སྒྲུབ་ནུས་སམ།། ཕ་ཡུལ་བདུད་ཀྱི་བཙོན་ར་དེ།། དེང་ནས་རྟག་ཏུ་སྤངས་ནས་ཀྱང་།། གཉན་ས་རི་ཁྲོད་འགྲིམ་ནུས་སམ།། ",
  "གཉེན་ཚན་བདུད་ཀྱི་བརྟོད་ཐག་དེ།། གནོད་པར་ཤེས་ཏེ་སྤངས་ནས་ཀྱང་།། མཚན་ལྡན་བླ་མ་བསྟེན་ནུས་སམ།། ",
  "ཟས་ནོར་བདུད་ཀྱི་བསླུ་བྲིད་དེ།། དུག་ཏུ་ཤེས་ཏེ་སྤངས་ནས་ཀྱང་།། འཚོ་བ་དཀའ་ཐུབ་བྱེད་ནུས་སམ།། ",
  "དབུས་ཕྲུག་འཇམ་ལེགས་སྤངས་ནས་ཀྱང་།། གཏུམ་མོའི་བདེ་དྲོད་སྦར་ནུས་སམ།། ",
  "གྲོང་ཡུལ་དགའ་གྲོགས་སྤངས་ནས་ཀྱང་། མི་མེད་ལུང་སྟོང་འགྲིམ་ནུས་སམ།། ",
  "འཇིག་རྟེན་ཆོས་བརྒྱད་སྤངས་ནས་ཀྱང་།། སྒོ་གསུམ་དམན་ཆ་འཛིན་ནུས་སམ།། ",
  "ཚེ་འདིའི་རྟག་རྩིས་སྤངས་ནས་ཀྱང་།། ནམ་འཆི་ངེས་མེད་སྒོམ་ནུས་སམ།། དེ་ཀུན་ནུས་ན་ང་ཕྱིར་ཤོག། ",
  "བཀའ་བརྒྱུད་བླ་མའི་ཕྱག་སྲོལ་བཞིན།། གསང་སྔགས་ཐབས་ལམ་གདམས་ངག་སྟེར།། འཇུག་སྒོ་དབང་དང་བྱིན་རླབས་བྱེད།། ",
  "ཅེས་གསུངས་པས། བུ་མོ་དེ་རྣམས་དགའ་མགུ་ཡི་རངས་ཏེ། བུ་མོ་གཙོ་མོ་དེ་ན་རེ། བདག་ཅག་རྣམས་འབྱུང་བཞིའི་ལུས་བུད་མེད་དུ་སྐྱེས་པས་སྐྱེ་བ་དམན་རུང་། ཀུན་གཞིའི་སེམས་ལ་ཕོ་མོ་མ་མཆིས་ཤིང་། འཁོར་བའི་ཉེས་དམིགས་བསམས་ནས། བླ་མའི་བཀའ་བཞིན་བསྒྲུབ་མི་ནུས་མཐུ་མེད་ལ་སོང་གདའ་བས། ཕྱག་ཕྱིར་ཁྲིད་པར་ཞུ། སྒྲུབ་པ་ཨེ་ནུས་མི་ནུས་ཐུགས་མི་ཁྲེལ་བའི་གཟིགས་པ་འབུལ་བ་ཡིན་ཟེར། ",
  "རྗེ་བཙུན་གྱི་བཀའ་བཞིན་སྒྲུབ་ནུས་ཤིང་ཕྱག་ཕྱིར་འབྲང་བར་ཞུ་བའི་ཞུ་དོན་འདི་གླུར་ཕུལ་ལོ།། ",
  "ཕ་མཚན་ལྡན་བླ་མ་རིན་པོ་ཆེ།། གཅེར་བུའི་ལུས་ལ་གཟི་མདངས་ཅན།། བརཏལ་ཞུགས་སྤྱོད་པས་གཞན་དོན་མཛད།། རྗེ་བཙུན་རས་པའི་ཞབས་ལ་འདུད།། ",
  "ངེད་འདིར་ཚོགས་བུ་མོ་སྤུན་ལྔ་པོ།། ཚེ་འདིར་སྐྱེ་བ་དམན་ལགས་ཀྱང་།། བྱང་ཆུབ་སེམས་ལ་ཕོ་མོ་མེད།།",
  "འཁོར་བའི་ཉེས་དམིགས་བསམ་པ་ཡིན།། ",
  "དཀའ་སྤྱད་སྡུག་ཁུར་དྲག་པོ་ཡིས།། བླ་མའི་བཀའ་བཞིན་བསྒྲུབ་པར་བགྱི།། ཕ་ཡུལ་བདུད་ཀྱི་བཙོན་ར་དེ།། རྟག་ཏུ་སྤངས་ནས་རི་ཁྲོད་འགྲིམ།། ",
  "གཉེན་ཚན་བདུད་ཀྱི་བཤོལ་འདེབས་དེ།། རྟག་ཏུ་སྤངས་ནས་བླ་མ་བསྟེན།། ",
  "ཟས་ནོར་བདུད་ཀྱི་བསླུ་བྲིད་དེ།། རྟག་ཏུ་སྤངས་ནས་དཀའ་ཐུབ་བགྱིད།། ",
  "དབུས་ཕྲུག་ཚེམ་བེར་སྤངས་ནས་ཀྱང་།། གཏུམ་མོའི་བདེ་དྲོད་འབར་བར་བགྱི།། ",
  "གྲོང་ཡུལ་དགའ་གྲོགས་སྤངས་ནས་ཀྱང་།། མི་མེད་ལུང་སྟོང་འགྲིམ་པར་བགྱི།། ",
  "འཇིག་རྟེན་ཆོས་བརྒྱད་སྤངས་ནས་ཀྱང་།། སྒོ་གསུམ་དམན་ཆ་གཟུང་བར་བགྱི།། ",
  "ཚེ་འདིའི་རྟག་རྩིས་སྤངས་ནས་ཀྱང་།། ནམ་འཆི་ངེས་མེད་བསྒོམ་པར་བགྱི།། མདོར་ན་བླ་མའི་བཀའ་བཞིན་བསྒྲུབ།། ",
  "མཚན་ལྡན་བླ་མ་རིན་པོ་ཆེ།། བདག་ཅག་བུ་མོ་སྤུན་ལྔ་པོ།། བླ་མའི་ཕྱག་ཕྱིར་ཁྲིད་པར་ཞུ།། བཀའ་དྲིན་ལྷ་ཆོས་གནང་བར་ཞུ།། ",
  "ཞེས་ཞུས་པས། རྗེ་བཙུན་གྱིས་ལས་ཅན་གྱི་སློབ་མར་དགོངས་ཏེ་ཕྱག་ཕྱིར་ཁྲིད། དེའི་དུས་རྗེ་བཙུན་ཡབ་སྲས་ཀྱིས་ཀྱང་མཚོ་ལྔ་དེའུ་ཆུང་ལ་བཞུགས་ནས། བུ་མོ་དེ་རྣམས་ལ་དབང་དང་གདམས་པ་གནང་སྟེ། བསྒོམ་དུ་བཅུག་པས། བུ་མོ་གཙོ་མོ་དེ་ལ་ཞག་གསུམ་ནས་གཏུམ་མོའི་བདེ་དྲོད་ལ་སོགས་པ་འི་ཡོན་ཏན་རྣམས་རིམ་གྱིས་སྐྱེས་ནས་འདུག་པ་ལ། དུས་ནམ་ཞིག་མོ་ན་ཞིང་འདུག་པའི་ཚེ། རྗེ་བཙུན་གྱིས་རི་ཁྲོད་འགྲིམ་ནུས་མི་ནུས་དང་། དད་པ་བརྟན་མི་བརྟན་བརྟག་པ་འི་ཕྱིར། གང་དགར་བོར་ནས་བཏང་བ་ལས། ན་རུང་རི་ཁྲོད་རང་འགྲིམས་ཏེ། རྐྱེན་ཐུབ་པའི་གདེངས་ཐོབ་ནས། སླར་ཡང་རྗེ་བཙུན་ཡུལ་གཞན་ཞིག་ན་བཞུགས་པའི་དུས་སུ་ཞབས་དྲུང་དུ་འོངས་པ་ལས། དེའི་ཚེ་ཉ་མ་མང་པོ་ཡང་རྗེ་བཙུན་དང་མཇལ་དུ་བྱུང་བ་།",
  "བུ་མོ་དེ་དད་པ་ལོག་མ་ལོག་བལྟ་བའི་ཕྱིར། རྗེ་བཙུན་གྱིས་ཉ་མ་རྣམས་ལ་དགོངས་པ་ཅན་གྱི་མགུར་འདི་གསུངས་སོ།། ",
  "ཇེ་བླ་མ་རྣམས་ལ་གསོལ་བ་འདེབས།། ཡི་དམ་ལྷ་ལ་སྐྱབས་སུ་མཆི།། འདིར་ཚོགས་དད་འདུས་ཉ་མ་ཀུན།། འཇིག་རྟེན་ཆོས་བརྒྱད་མ་སྤངས་པའི།། དད་པ་ཅན་ཡིན་མ་ཟེར་ཅིག། དད་པ་རྐྱེན་གྱིས་བསྒྱུར་བ་ཡིན།། མི་དགེ་བཅུ་ལ་མི་འཛེམ་པའི།། ཚུལ་ཁྲིམས་ཡོད་ཅེས་མ་སྨྲ་ཞིག། སླར་ངན་སོང་རྒྱུ་རུ་འགྲོ་ཉེན་ཡོད།། ",
  "རང་སེམས་གཡོ་སྒྱུ་མ་སྤངས་པའི།། དམ་ཚིག་བསྲུང་ཞེས་མ་བརྗོད་ཅིག། རྡོ་རྗེ་དམྱལ་བར་འགྲོ་ཉེན་གདའ།། ",
  "ཐོས་བསམ་ཕྱོགས་མེད་མ་བྱས་པའི།། ཐེག་པ་གཞན་ལ་མ་སྨོད་ཅིག། ཆོས་སྤོང་གིས་རང་རྒྱུད་སྲེག་ཉེན་གདའ།། ",
  "སྒྱུ་མ་ལྟ་བུར་མ་རྟོགས་པའི།། ལས་དགེ་སྡིག་ཁྱད་དུ་མ་གསོད་ཅིག། ངན་སོང་གསུམ་དུ་འགྲོ་ཉེན་གདའ།། ",
  "ཕ་རོལ་སེམས་རྒྱུད་མི་ཤེས་པའི།། ཆོས་དང་གང་ཟག་མ་སྨོད་ཅིག། རློམ་སེམས་ལྟུང་བས་ཕོག་ཉེན་གདའ།། ",
  "སེམས་དང་ཆོས་ཉིད་མ་འདྲེས་པའི།། ཉམས་མྱོང་བཟང་ཞེས་མ་སྨྲ་ཞིག། བདུད་ཀྱི་བར་ཆད་འོང་ཉེན་ཡོད།། ",
  "བརྗོད་མེད་དོན་ལ་མ་བསླེབས་པ་ར།། ལྟ་བ་མཐོ་ཞེས་མ་སྨྲ་ཞིག། འབྲས་བུ་ཡིད་སྨོན་དུ་ལུས་ཉེན་གདའ།། ",
  "ཤུགས་འབྱུང་ནང་ནས་མ་བརྡོལ་བའི།། ལྟ་སྟངས་གང་དགར་མ་སྟོན་ཅིག། རང་ཟོག་རང་གི་བྱུར་རྡོ་ཡིན།། ཆོས་ཁ་ནས་བཤད་པ་སེམས་ལ་ཟུངས།། དོན་ཡིད་ལ་བསྐོར་ཞིང་ཝལ་ལེ་གྱིས།། ",
  "ཞེས་གསུངས་པས། དེ་རྣམས་ཀྱི་ནང་ནས་རས་ཆུང་མས་གོ་བ་བླངས་ཏེ། བླ་མ་གྲུབ་ཐོབ་ཀྱི་མཛད་སྤྱོད་ལ་དད་པ་སྐད་ཅིག་ཙམ་ཡང་ལོག་པ་མེད་ལགས་ཞེས་ཞུ་དོན་བཅོ་ལྔའི་རྟོགས་པ་འདི་ལྟར་ཕུལ་བ། རྗེ་བླ་མ་རྣམས་ལ་ཕྱག་འཚལ་ལོ།། ཕ་ཅིག་བླ་མ་རྗེ་བཙུན་ལ།། དད་གུས་རྒྱུན་ཆད་མི་བགྱིད་འཚལ།། ལྷ་ཅིག་དཀོན་མཆོག་གསུམ་པོ་ལ།། རྒྱབ་རྟེན་སྤོང་ལེན་མི་བགྱིད་འཚལ།། བླ་མའི་སྙན་བརྒྱུད་གདམས་ངག་ལ།། ཐ་སྙད་ལྷན་པ་མི་གདབ་འཚལ།། ཡི་དམ་རྗེ་བཙུན་རྣལ་འབྱོར་ལ།། ཐུན་བཞིའི་རྣལ་འབྱོར་མི་བཅག་འཚལ།།",
  "སྣང་བ་སྒྱུ་མའི་རང་བཞིན་ལ།། དངོས་ཞེན་བག་ཆགས་མི་བཞག་འཚལ།། ",
  "སེམས་ཉིད་རང་བཞིན་འོད་གསལ་ལ།། རྣམ་རྟོག་ལྷད་ཀྱིས་མི་བསླད་འཚལ།། ",
  "ཤེས་བྱ་དངོས་པོའི་གནས་ལུགས་ལ།། གཟུང་འཛིན་དྲི་མས་མི་གཡོག་འཚལ།། ",
  "གཉུག་མ་སེམས་ཀྱི་ངོ་བོ་ལ།། བག་ཆགས་བརྟེན་ས་མི་བགྱིད་འཚལ།། ",
  "སེམས་ཆོས་སྐུ་སྟོང་པའི་རང་བཞིན་ལ།། མཚན་མའི་དྲི་མས་མི་གོས་འཚལ།། ",
  "ལུས་འབྱུང་བཞིའི་ནད་ཀྱིས་ཐེབས་པ་ལ།། གྲོགས་གཞན་ལ་གྱོད་ཀ་མི་བགྱིད་འཚལ།། ",
  "གདོན་བགེགས་དགེ་སྦྱོར་གྱི་གྲོགས་པོ་ལ།། ལོག་རྟོག་གི་མོ་པྲ་མི་བགྱིད་འཚལ།། ",
  "རྨི་ལམ་བག་ཆགས་ཀྱི་འཁྲུལ་སྣང་ལ།། བདེན་ཞེན་གྱི་རྟོག་པས་མི་བཟུང་འཚལ།། ",
  "སྡང་དགྲ་བཟོད་པའི་བླ་མ་ལ།། གནོད་ལན་བསམ་སྦྱོར་མི་བགྱིད་འཚལ།། ",
  "བླ་མ་གྲུབ་ཐོབ་ཀྱི་མཛད་སྤྱོད་ལ།། རྟོག་དཔྱོད་ཀྱི་སྒྲོ་སྐུར་མི་གདབ་འཚལ།། ",
  "རང་ཤར་ལྷུན་གྲུབ་ཀྱི་སངས་རྒྱས་ལ།། འབྲས་བུ་གཞན་ནས་མི་བཙལ་འཚལ།། ",
  "རྗེས་འཇུག་སྣོད་ལྡན་སློབ་མ་ལ།། ཐུགས་རྗེའི་ཆུ་རྒྱུན་མི་འཆད་འཚལ།། ",
  "རྗེ་བླ་མ་དམ་པ་སྐུ་དྲིན་ཅན།། བདག་བློ་དམན་སློབ་མ་དྲང་དུ་གསོལ།། ཐུགས་རྗེའི་ལྕགས་ཀྱུས་གཟུང་དུ་གསོལ།། ",
  "ཞེས་ཞུས་པས། རྗེ་བཙུན་ཤིན་ཏུ་མཉེས་ཏེ། མཚན་ལྡན་གྱི་རྣལ་འབྱོར་མ་སྤྱོད་པའི་གྲོགས་སུ་འོས་པ་གཅིག་ཏུ་དགོངས་ནས། མན་ངག་རྣམས་ཀྱང་ལྷག་མ་མ་ལུས་པར་གནང་སྟེ། རས་ཆུང་པ་ལ། ཁྱོད་སློབ་མ་སྐྱོང་བ་ལ་མཁས་པ་ཡིན་པས། འདི་རྗེས་སུ་ཟུངས་ཤིག་གསུང་རས་ཆུང་པ་ལ་གནང་ནས། རེ་ཞིག་གི་བར་དུ་རས་ཆུང་པ་འི་ཐུགས་དམ་གྱི་གྲོགས་མཛད། ",
  "དེ་ནས་བྱང་གི་གནམ་མཚོ་ཕྱུག་མོའི་སེ་མོ་དོ་ལ་ངག་བཅད་ནས་ལོ་བརྒྱད་ཀྱི་བར་དུ་བསྒོམས་པའི་མཐར། ཉམས་སུ་བླངས་བ་འི་རྟགས་བཅུ་དང་ཡོན་ཏན་བརྒྱད་ལ་སོགས་པ་ས་ལམ་གྱི་སྤངས་རྟོགས་མངོན་དུ་གྱུར་།",
  "",
  "སྐུ་ཚེ་འདི་ཉིད་ཀྱིས་མཁའ་སྤྱོད་དུ་གཤེགས་པ་ཡིན་ནོ།། རྗེ་བཙུན་གྱི་སྲས་རྣམས་ཀྱི་སྲིང་བཞི་ལས་ཅོ་རོ་འབྲིག་མཚམས་ཀྱི་མཚོ་ལྔ་དེའུ་ཆུང་དུ་རས་ཆུང་མ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱི་ཐུགས་སྲས་རྣམས་རང་རང་སོ་སོར་རི་ཁྲོད་ལ་བཞག་ནས། རྗེ་བཙུན་རང་བལ་བོད་གཉིས་ཀྱི་སོ་མཚམས་ཀྱི་དབེན་གནས་གཉི་ཤང་འགུར་རྟ་ཞེས་བྱ་བའི་རི་མཐོ་ལ་གཉན་པ། སྤྲིན་དང་ན་བུན་འཐིབས་པ་ལས་དུས་རྒྱུན་ཆད་མེད་པར་ཁ་ཆར་འབབ་པ། གཡས་རི་བྲག་མཐོ་ལ་གཟར་བ་ལ་གཅན་གཟན་རྣམས་ངར་སྐད་སྒྲོག་ཅིང་བྱ་རྒྱལ་རྒོད་པོ་ལྡིང་བ། གཡོན་རི་སྤང་རི་སྣུམ་ལ་འཇམ་པ་ལ། རི་དྭགས་ཤྭ་བ་དང་། དགོ་བ་གནའ་བ་རྣམས་རང་བཞིན་གྱིས་བག་ཕེབས་ཏེ་རྩེ་ཞིང་འཕྱོ་བ། མདུན་ན་ནགས་ཚལ་བཟང་པོ་མེ་ཏོག་སྣ་ཚོགས་བཀྲ་བའི་ནང་ན། སྤྲ་དང་སྤྲེའུ་རྣམས་ཀྱང་རྩལ་སྦྱོང་བ། རྨ་བྱ་དང་འཇོལ་མོ་ལ་སོགས་ཏེ་མཛེས་པའི་བྱ་སྣ་ཚོགས་གསུང་སྙན་ཀྱུ་རུ་རུ་གླུ་ལེན་ཅིང་སྒྲ་སྒྲོག་ལ་འདབ་གཤོག་གི་གར་སྟབས་བསྒྱུར་བ། སྒྲུབ་ཕུག་གི་མདུན་ན་མར་གཡའ་ཆུ་གངས་ཆུ་རྫ་ཆུ་རྣམས་དུས་རྒྱུན་ཆད་མེད་པར་ལྷུང་ལྷུང་སྙན་པའི་སྒྲ་སྒྲོག་ཅིང་འབབ་པ། དབེན་ཞིང་ཉམས་སུ་དགའ་བ། བཙན་ལ་མཐུན་རྐྱེན་འཛོམ་པའི་དབེན་གནས་ཀ་ཏ་ཡ་ཞེས་བྱ་བའི་ཕུག་པ་ན། ",
  "དཀར་ཕྱོགས་ཀྱི་མི་མ་ཡིན་རྣམས་ཀྱིས་ཞབས་ཏོག་སྒྲུབ་ཅིང་ཆུ་བོ་རྒྱུན་གྱི་ཏིང་ངེ་འཛིན་གྱི་ངང་ལ་བཞུགས་པ་ལས། དུས་ནམ་ཞིག་གི་ཚེ་གནས་དེའི་ཕུར་ཁྱི་སྐད་ལྷང་ལྷང་བ་དང་། དེ་རྗེས་ཐུག་སྒྲ་ཆེན་པོ་ཞིག་བྱུང་བས། ",
  "རྗེ་བཙུན་གྱི་ཐུགས་དགོངས་ལ་སྔར་ཡིན་ན་ངའི་གནས་འདི་བསམ་གཏན་ཤིན་ཏུ་འཕེལ་བ་ཞིག་ཡིན་ཏེ། ད་ལན་བར་ཆད་གཅིག་འོང་བ་ཡིན་ནམ་དགོངས་ནས་ཕུག་པའི་མདོར་བྱོན། ཕ་བོང་ཆེན་པོ་ཞིག་གི་ཁར་དམིགས་པ་མེད་པའི་སྙིང་རྗེ་ཆེན་པོ་ཞིག་གི་ངང་ལ་བཞུགས་པ་ལས། སྐུ་མདུན་ན་ཚུར་ཤྭ་བ་ནག་པོ་སྤུ་ཉག་མ་རེའི་རྩ་བ་ལ་རྔུལ་ཐིགས་པ་རེ་འབབ་པ་ཞིག་འཇིགས་སྐྲག་དངངས་པའི་ཚུལ་དང་བཅས་ཏེ་བྱུང་བ་ལ། ",
  "རྗེ་བཙུན་གྱི་ཐུགས་ལ་མི་བཟོད་པའི་སྙིང་རྗེ་ཆེན་པོ་འཁྲུངས་ཏེ། སྔོན་གྱི་ལས་དབང་གིས་ལུས་འདི་ལྟ་བུ་བླངས་པས། ཚེ་འདིར་ཅི་ཡང་མ་ཉེས་རུང་མི་བཟོད་པའི་སྡུག་བསྔལ་འདི་ལྟ་བུ་མྱོང་དགོས་པ་སྙིང་རེ་རྗེ། འདི་ལ་ཐེག་པ་ཆེན་པོའི་ཆོས་བཤད་ནས་དུས་གཏན་གྱི་བདེ་བ་ལ་བཀོད་དགོས་དགོངས་ཏེ། ཤྭ་བ་ལ་མགུར་འདི་གསུངས་སོ།།",
  "",
  "རྗེ་ལྷོ་བྲག་མར་པའི་ཞབས་ལ་འདུད།། སེམས་ཅན་སྡུག་བསྔལ་ཞི་བར་བྱིན་གྱིས་རློབས།། ",
  "ཁྱོད་སེམས་ཅན་ཤྭ་བའི་ལུས་ལ་ཚེར་མའི་མགོ།། ཤྭ་ལུས་ཚེར་མགོ་མི་ལའི་གླུ་ལ་ཉོན།། ཕྱི་སྣང་བ་འི་ཡུལ་ལ་བྲོས་བྲོས་ནས།། འཁྲུལ་སྣང་མ་རིག་པ་འི་ནང་ནས་ཐར་དུས་མེད།། ",
  "ཕྱི་ལུས་སེམས་སྤངས་ཀྱིས་མི་སྤོངས་ཀྱིས།། འཁྲུལ་སྣང་མ་རིག་སྤོང་བའི་དུས་ལ་བབ།། ལས་རྣམ་སྨིན་བདེན་པ་མགྱོགས་དྲགས་པས།། ཕྱི་སྒྱུ་ལུས་བྲོས་པས་ག་ལ་ཐར།། ",
  "འབྲོས་ན་ནང་གི་སེམས་ཉིད་བྲོས།། སེམས་ཉིད་བྱང་ཆུབ་གནས་སུ་བྲོས།། གཞན་བྲོས་པས་ཐར་འདོད་འཁྲུལ་པ་ཡིན།། སེམས་འཁྲུལ་པ་བཤིག་ལ་འདི་རུ་སྡོད།། ",
  "ད་ལྟ་ཁྱོད་ཀྱི་སྣང་བ་ལ།། འཆི་བ་སྙིང་ནས་མ་བཟོད་པའི།། རི་ཕ་རིའི་ལོགས་ནས་ཐར་དུ་རེ།། ཚུ་རིའི་ལོགས་ལ་ཟིན་གྱི་དོགས།། རེ་དོགས་ངང་ནས་འཁོར་བར་འཁྱམ།། ",
  "ཁྱོད་ལ་ནཱ་རོ་ཆོས་དྲུག་གི་ཁྲིད་ཅིག་འདེབས།། ཕྱག་རྒྱ་ཆེན་པོའི་སྒོམ་ཞིག་སྟོན།། ",
  "ཞེས་གསུང་ཚངས་པའི་དབྱངས་ལྟ་བུ་ཐོས་ན་སྙན་ཞིང་ཡིད་དུ་འོང་བ། འགྲོ་བ་གང་གི་རྣ་ལམ་དུ་སོང་ཡང་ཡིད་འཕྲོག་པ་ར་བྱེད་པའི་མགུར་དེ་སྐད་གསུངས་པས། རྗེ་བཙུན་གྱི་ཐུགས་རྗེས་ཤྭ་བ་དེའི་འཇིགས་སྐྲག་དང་སྡུག་བསྔལ་ཉེ་བར་ཞི་ནས་མཆི་མ་ཁྲུལ་བཏང་སྟེ་རྗེ་བཙུན་ལ་བག་ཕབ་ནས། ན་བཟའ་ལ་ལྡག་ཅིང་རྗེ་བཙུན་གྱི་གཡོན་ཕྱོགས་སུ་ཉལ་ནས་བསྡད་འདུག་པ་ལ། རྗེ་བཙུན་གྱི་ཐུགས་དགོངས་ལ། གོང་གི་ཁྱི་སྐད་དེས་ཤྭ་བ་འདི་ལ་གནོད་ཅིང་འཚེ་བར་བྱེད་པའི་ཁྱི་ཞིག་ཡོད་ངེས་པས། ཇི་ལྟ་བུ་ཞིག་ཡོད་དམ་དགོངས་པའི་ངང་ལ། ཁྱི་མོ་དམར་མོ་རྔ་མ་ནག་པོའི་ཚོམ་བུ་བཏགས་པ་སྡེར་བཞི་ཐམས་ཅད་བྲག་གིས་གཤགས་།",
  "ལྕེ་དར་ཡུག་ཙམ་རྐྱོང་བ། ཞེ་སྡང་གནོད་སེམས་ཆེན་པོས་སྐད་དྲག་པོ་འདོན་ཅིང་བར་སྣང་ལ་གློག་ལྟར་འཁྱུག་པ་ཞིག་ཤྭ་བ་དེའི་རྗེས་གཅོད་ཅིང་བྱུང་བ་ལས། ཤྭ་བ་ལ་གནོད་ཅིང་འཚེ་བར་བྱེད་པ་དེ་འདི་ཡིན་པར་འདུག་སྟེ། ཁྱི་འདི་ཕྱི་སྣང་བ་འི་དངོས་པོ་གང་མཐོང་ཡང་དགྲར་ལངས་ཏེ་ཞེ་སྡང་གི་བསམ་པ་དང་མི་འབྲལ་བ་འདིའི་ཞེ་སྡང་འདི་ཞི་ན་ཅི་མ་རུང་སྟེ་དགོངས་ནས། ཡིད་སྐྱོ་ཤས་ཀྱིས་ཀུན་ནས་བསླངས་ཤིང་སྙིང་རྗེ་མངོན་དུ་གྱུར་པའི་མགུར་འདི་ཁྱི་མོ་ལ་གསུངས་སོ།། ",
  "རྗེ་ལྷོ་བྲག་མར་པའི་ཞབས་ལ་འདུད།། སེམས་ཅན་ཞེ་སྡང་ཞི་བར་བྱིན་གྱིས་རློབས།། ",
  "འགྲོ་བ་ཁྱི་ཡི་ལུས་ལ་སྤྱང་ཀིའི་གདོང་།། ཁྱི་ལུས་སྤྱང་གདོང་མི་ལའི་གླུ་ལ་ཉོན།། ཁྱོད་སྣང་བ་གང་བྱུང་དགྲར་ལངས་པས།། ཞེ་སྡང་བསམ་ངན་ཡིད་ལ་འཁྲུག། སྡིག་ཅན་ཁྱི་ཡི་ལུས་སུ་སྐྱེས།། སྡུག་བསྔལ་ལྟོགས་པའི་ངང་ལ་སྡོད།། ",
  "ཉོན་མོངས་ཟུང་རྔུ་ཞི་དུས་མེད།། ནང་རང་སེམས་བཟུང་བས་མ་ཟིན་ན།། ཕྱི་གཞན་ལུས་བཟུང་བས་ཅི་ལ་ཕན།། འཛིན་ན་རང་སེམས་འཛིན་པའི་དུས་ལ་བབ།། སེམས་ཞེ་སྡང་སྤོངས་ལ་འདི་རུ་སྡོད།། ",
  "ད་ལྟ་ཁྱོད་ཀྱི་སྣང་བ་ལ།། ཉོན་མོངས་ཞེ་སྡང་མ་བཟོད་པས།། རི་ཕ་རིའི་ལོགས་ནས་ཤོར་གྱི་དོགས།། ཚུ་རིའི་ལོགས་ལ་ཟིན་དུ་རེ།། རེ་དོགས་ངང་ལ་འཁོར་བར་འཁྱམ།། ཁྱོད་ལ་ནཱ་རོ་ཆོས་དྲུག་གི་ཁྲིད་ཅིག་འདེབས།། ཕྱག་རྒྱ་ཆེན་པོའི་སྒོམ་ཞིག་སྟོན།། ",
  "ཞེས་གསུངས་པས། རྗེ་བཙུན་གྱི་ཐུགས་རྗེ་ཆེན་པོའི་ངང་ནས་ཚངས་པའི་དབྱངས་ཀྱིས་ཆོས་གསུངས་པ་དེས། ཁྱི་མོ་དེ་ཉིད་ཀྱི་ཞེ་སྡང་ཞི་ནས་སྐད་སྣ་ནས་འདོན་ཞིང་། རྗེ་བཙུན་ལ་མཇུག་མ་བསྒྲིལ་བ་དང་། ན་བཟའ་ནས་ལྡག་པ་སོགས་གུས་གུས་ཀྱི་ཚུལ་དུ་བྱས་ནས། རྗེ་བཙུན་གྱི་གཡས་ཕྱོགས་སུ་ལག་པ་གཉིས་ཀྱི་བར་དུ་མཚུལ་པ་བཅུག་ནས་མིག་མཆི་མ་ཉིལ་ལེ་ཤྭ་བ་དང་མ་བུའི་ཚུལ་དུ་ཉལ་ནས་འདུག་གོ།། ",
  "དེ་ནས་རྗེ་བཙུན་གྱི་ཐུགས་དགོངས་ལ། སེམས་ཅན་འདི་གཉིས་ཀྱི་ཕྱི་ལ་མི་སྡིག་ཅན་ཞིག་འོང་གིན་ཡོད་ངེས་ཏེ། རྩད་ཆོད་ན་འདིར་སླེབ་སྟེ་འོང་དགོངས་པ་།",
  "",
  "རེ་ཞིག་ནས་མི་ངམ་གནག་ལ་མིག་རྩ་འཁྲུག་པ། སྐྲ་ཐམས་ཅད་སྤྱི་བོར་བཅིངས་པ། ཐུ་བ་གཡས་ཟེད་དང་གཡོན་ཟེད་བྱས་པ། མགོ་སློག་ཞགས་པ་ལ་བརྒྱུས་ནས་ག་ཤ་ལ་དྲངས་པ། ལག་ན་མདའ་གཞུ་ཐོགས་ཤིང་དབུགས་ཁར་འཚངས་པ་རྔུལ་ནག་ཁྲག་ཏུ་ཞམ་མེ་བ་ཞིག་སླེབ་བྱུང་བས། ",
  "ཁྱི་མོ་དང་ཤྭ་བ་རྗེ་བཙུན་གྱི་དྲུང་ན་མ་བུའི་ཚུལ་དུ་འདུག་པ་དང་། སྒོམ་ཆེན་པ་འདིས་ཁྱི་དང་ཤྭ་བ་ལ་ངན་ཞིག་བྱས་སམ་སྙམ། ཞེ་སྡང་ལངས་ཏེ་ཁོ་ན་རེ། རས་པ་དང་སྒོམ་ཆེན་པ་འདི་ཚོ་བས་ཁྱབ་ཆེ་བ་མི་འདུག་སྟེ། མཐོ་གངས་དཀར་གྱི་ལྟོངས་སུ་རི་དྭགས་གསོད་སར་སླེབ་འོང་། དམའ་རྒྱ་མཚོའི་འགྲམ་དུ་ཉ་སྲམ་གསོད་སར་སླེབ་འོང་། བར་གྲོང་ཡུལ་དུ་ཁྱེ་ཚོང་དང་འཐབ་མོ་བྱེད་སར་སླེབ་འོང་གིན་འདུག་པས། ",
  "རེ་རེ་གཉིས་གཉིས་ཤི་རུང་མི་སྟོ་བ་འདུག། ཁྱོད་ཀྱིས་ངའི་ཤྭ་བ་དང་ཁྱི་མོ་བསྐྱིལ་ཐུབ་འདུག་པས། ཁྱོད་ཀྱི་རས་གོས་ཀྱིས་ངའི་མདའ་ཡང་ཨེ་ཐུབ་བལྟ་བ་ཡིན་ནོ་ཟེར་མདའ་བཀང་བྱུང་བ། ལྟོང་ནས་ཡར་སོང་བ་དང་། ",
  "རྗེ་བཙུན་གྱི་ཐུགས་དགོངས་ལ་དུད་འགྲོ་མ་རིག་པ་འི་རང་བཞིན་དུ་གྱུར་པ་ལ་ཡང་ཆོས་བཤད་པས་གོ་ཞིང་འདུག་པས། ཁོ་མི་ལ་ཆོས་བཤད་པས་གོ་སྟེ་འོང་དགོངས་པ་དང་། ཞལ་ནས་མི་ཁྱོད་ཀྱི་མདའ་ལ་རྡེག་ལོང་འོང་གིས། དེ་བས་ངའི་གླུ་ལ་ཉོན་ལོང་ཡོད་དུ་ཆུག་ཅིག་གསུང་། ཐུགས་མཁྱེན་བརྩེ་ནུས་པ་དང་ལྡན་པའི་ངང་ནས་ཚངས་པའི་དབྱངས་ཀྱིས་ཁྱི་ར་བ་མགོན་པོ་རྡོ་རྗེ་ལ་མགུར་འདི་གསུངས་སོ།། ",
  "རྗེ་གྲུབ་ཐོབ་རྣམས་ལ་གསོལ་བ་འདེབས།། དུག་ལྔ་ཞི་བར་བྱིན་གྱིས་རློབས།། ",
  "འགྲོ་བ་མི་ཡི་ལུས་ལ་སྲིན་པོའི་གདོང་།། མི་ལུས་སྲིན་གདོང་མི་ལའི་གླུ་ལ་ཉོན།། ",
  "མི་ལུས་རིན་ཆེན་དཀོན་གསུངས་ཏེ།། ཁྱོད་འདྲ་མཐོང་ན་དཀོན་རྒྱུ་མེད།། སྲིན་པོའི་གཟུགས་ཀྱི་སྡིག་པ་ཅན།། ངན་སོང་སྡུག་བསྔལ་ཁྱད་བསད་ནས།། ཚེ་འདིའི་འདོད་པ་སྒྲུབ་ལགས་ཀྱང་།། སྡིག་པས་འདོད་པ་མི་འགྲུབ་སྟེ།། ནང་ཞེན་པ་ལོག་ན་དངོས་གྲུབ་ཐོབ།།",
  "",
  "ཕྱི་སྣང་བ་བཏུལ་གྱིས་མི་ཐུལ་གྱིས།། ཁྱོད་རང་སེམས་འདུལ་བའི་དུས་ལ་བབ།། ",
  "ཁྱོད་ཤྭ་བ་བསད་པས་མི་འགྲངས་ཏེ།། ནང་དུག་ལྔ་བསད་ན་ཅི་བསམ་འགྲུབ།། ",
  "ཕྱི་དགྲ་བོ་བཏུལ་ཡང་ཇེ་མང་འགྲོ།། ནང་རང་རྒྱུད་བཏུལ་ན་དགྲ་བོ་མེད།། ",
  "མི་ཚེ་སྡིག་ལ་མ་སྐྱེལ་བར།། དམ་པའི་ལྷ་ཆོས་བྱས་ན་ལེགས།། ཁྱོད་ལ་ནཱ་རོ་ཆོས་དྲུག་གི་ཁྲིད་ཅིག་འདེབས།། ཕྱག་རྒྱ་ཆེན་པོའི་སྒོམ་ཞིག་སྟོན།། ",
  "ཞེས་གསུངས་པའི་བར་ལ་ཉན་ཞིང་བསྡད་འདུག་སྟེ། ཁོའི་བསམ་པ་ལ་ཚིག་དེ་རྣམས་རང་ལ་ངེས་པ་ཆེར་མེད་དེ། ཁྱི་དང་ཤྭ་བ་འདི་གཉིས་སྔར་ཡིན་ན་ཞེ་སྡང་དང་འཇིགས་སྐྲག་གིས་མཐོང་གླགས་མེད་པ་ཡིན་པ་ལ། དེ་རིང་ཁོའི་གཡས་གཡོན་ན་ཕན་ཚུན་མ་བུའི་ཚུལ་དུ་བསྡད་འདུག་ཅིང་། ང་རང་གི་ཡང་དགུན་གངས་དཀར་གྱི་ལྟོངས་སུ་ཡང་མདའ་ས་ལ་འགྲིལ་མ་མྱོང་བ་ལ་ད་ལན་རང་དབང་མེད་པར་འགྲིལ་སོང་བས། ",
  "འདི་ཡང་ན་ངན་སྔགས་མཁན་ཞིག་ཡིན་པར་འདུག། ཡང་ན་བླ་མ་ཁྱད་པར་ཅན་ཞིག་ཡིན་པར་འདུག་པས། སྤྱོད་ལམ་ལ་བརྟག་དགོས་སྙམ་ནས། སྒྲུབ་ཕུག་གི་ནང་དུ་ཕྱིན་ནས་བལྟས་པ་ས། སྔོའི་རྩ་བ་དང་ཁ་ལོ་མིན་པ་འཚོ་བ་དང་ཡོ་བྱད་ཅི་ཡང་མི་འདུག་པ་ལ། དད་པ་དུང་དུང་བ་ཞིག་སྐྱེས་ནས། བླ་མ་ལགས་ཁྱེད་ཀྱི་བླ་མ་དང་དམ་ཆོས་ཉམས་ལེན་རྣམས་ཇི་སྐད་བྱ་བ་ཡིན། གནས་དང་གྲོགས་ལོངས་སྤྱོད་རྣམས་ཅི་འདྲ་ཡོད། བདག་ཀྱང་འཐད་པ་ཞིག་བྱུང་ན་ཤ་བ་འདིའི་སྲོག་ཕུལ་ནས། བླ་མ་ཁྱེད་ཀྱི་ཕྱག་ཕྱིར་འབྲང་པ་ལགས་ཞུས་པས། ",
  "རྗེ་བཙུན་གྱི་ཞལ་།",
  "ངའི་གནས་དང་གྲོགས་རྣམས་འདི་ལྟར་ཡིན་པས་ངའི་ཕྱིར་འབྲང་ནུས་ན་ཤོག་ཅིག་གསུང་། ",
  "ཁྱི་ར་བ་མགོན་པོ་རྡོ་རྗེ་ལ་མགུར་འདི་གསུངས་སོ།། ",
  "བླ་མ་ཏཻ་ལོ་དང་ནཱ་རོ་མར་པ་གསུམ།། དེ་གསུམ་མི་ལའི་བླ་མ་ཡིན།། བླ་མ་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "བླ་མ་ཡི་དམ་མཁའ་འགྲོ་གསུམ།། འདི་གསུམ་མི་ལའི་མཆོད་གནས་ཡིན།། མཆོད་གནས་དེ་གསུམ་གྱིས་ཆོག་ན་རས་པའི་ཕྱི་ལ་ཤོག། ",
  "སངས་རྒྱས་ཆོས་དང་དགེ་འདུན་གསུམ།། དེ་གསུམ་མི་ལའི་སྐྱབས་གནས་ཡིན།། སྐྱབས་གནས་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "ལྟ་བ་སྒོམ་པ་སྤྱོད་པ་གསུམ།། དེ་གསུམ་མི་ལའི་ཉམས་ལེན་ཡིན།། ཉམས་ལེན་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "གཡའ་རི་དང་གངས་རི་རྫ་རི་གསུམ།། འདི་གསུམ་མི་ལའི་སྒྲུབ་གནས་ཡིན།། སྒྲུབ་གནས་དེ་གསུམ་གྱིས་འོང་ན་རས་པའི་ཕྱི་ལ་ཤོག། ",
  "ཤྭ་བ་དགོ་བ་གནའ་བ་གསུམ།། འདི་གསུམ་མི་ལའི་སྒོ་ཕྱུགས་ཡིན།། ཕྱུགས་དེ་གསུམ་གྱིས་འོང་ན་རས་པའི་ཕྱི་ལ་ཤོག། ",
  "གཡི་དང་འཕར་བ་སྤྱང་ཀི་གསུམ།། འདི་གསུམ་མི་ལའི་སྒོ་ཁྱི་ཡིན།། སྒོ་ཁྱི་དེ་གསུམ་གྱིས་འོང་ན་རས་པའི་ཕྱི་ལ་ཤོག། ",
  "བྱ་འཇོལ་མོ་གོང་མོ་རྒོད་པོ་གསུམ།། དེ་གསུམ་མི་ལའི་ཁྱིམ་བྱ་ཡིན།། ཁྱིམ་བྱ་དེ་གསུམ་གྱིས་འོང་ན་རས་པའི་ཕྱི་ལ་ཤོག། ",
  "ཉི་མ་ཟླ་བ་སྐར་མ་གསུམ།། འདི་གསུམ་མི་ལའི་སྤྱན་གཟིགས་ཡིན།། སྤྱན་གཟིགས་འདི་གསུམ་གྱིས་འོང་ན་རས་པ་ཕྱི་ལ་ཤོག། ",
  "ལྷ་དང་འདྲེ་དང་དྲང་སྲོང་གསུམ།། འདི་གསུམ་མི་ལའི་ཁྱིམ་མཚེས་ཡིན།།",
  "ཁྱིམ་མཚེས་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "སྤྲ་དང་སྤྲེའུ་མི་དྲེད་གསུམ།། འདི་གསུམ་མི་ལའི་རྩེད་གྲོགས་ཡིན།། རྩེད་གྲོགས་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "བདེ་དང་གསལ་དང་མི་རྟོག་གསུམ།། འདི་གསུམ་མི་ལའི་སྐྱོ་གྲོགས་ཡིན།། སྐྱོ་གྲོགས་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "ཟ་དང་རུག་པ་ཐུལ་བ་གསུམ།། འདི་གསུམ་མི་ལའི་ཁ་ཟས་ཡིན།། ཟས་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "གཡའ་ཆུ་གངས་ཆུ་རྫ་ཆུ་གསུམ།། འདི་གསུམ་མི་ལའི་བཏུང་ཆུ་ཡིན།། བཏུང་ཆུ་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "རྩ་དང་རླུང་དང་ཐིག་ལེ་གསུམ།། འདི་གསུམ་མི་ལའི་གྱོན་རྒྱུ་ཡིན།། གོས་འདི་གསུམ་གྱིས་འོང་ན་རས་པའི་ཕྱི་ལ་ཤོག། ",
  "ཅེས་གསུངས་པས། ཁོའི་བསམ་པ་ལ་མཛད་སྤྱོད་གསུང་ལུགས་མཐུན་པ་ར་འདུག་སྙམ། དད་པ་ལྷག་པར་སྐྱེས། མཆི་མ་ལྷུག་པ་ར་ཤོར། ཕྱག་བཙལ་ཞབས་སྤྱི་བོར་བླངས་ཏེ། རྗེ་བཙུན་རིན་པོ་ཆེ་ལ་ཤྭ་བ་དང་ཁྱི་མོ་མདའ་གཞུ་དགོ་སློག་ཞགས་པ་རྣམས་འབུལ་བར་ཕུལ་ནས། དངོས་པོ་འདི་རྣམས་ཀྱང་བླ་མ་ལ་འབུལ། བདག་དང་ཁྱི་མོ་འདིས་ཀྱང་སྔར་སྡིག་པ་མང་པོ་བྱས། ད་ཕྱིན་ཆད་སྡིག་པ་མི་བགྱིད་པས། ཁྱི་མོ་གློག་སྤྱང་དམར་མོ་འདི་མཐོ་རིས་ཀྱི་གནས་སུ་འདྲེན་པར་ཞུ། ཤྭ་བ་ནག་པོ་འདི་བདེ་ཆེན་གྱི་ལམ་ལ་དྲང་དུ་གསོལ། ",
  "བདག་ཁྱི་ར་བ་མགོན་པོ་རྡོ་རྗེ་ལ་ཡང་ཆོས་གནང་ནས་ཐར་པའི་ལམ་ལ་དྲང་དུ་གསོལ། ",
  "ཞེས་ཞུ་དོན་འདི་ལྟར་གླུར་ཕུལ་བ། ངའི་གཡས་ན་འདུག་པའི་ཤྭ་བ་ནག་པོ་དུང་རུའི་ཁ་རྒྱན་ཅན།།",
  "འདི་བསད་ན་ཞག་བདུན་གྱི་མུ་གེ་སེལ་ཙམ་གདའ་ལགས་ཏེ།། འདི་མི་བདག་ལ་མི་དགོས་བླ་མ་ཁྱེད་ལ་འབུལ།། ཤྭ་བ་ནག་པོ་བདེ་ཆེན་ལམ་ལ་དྲང་དུ་གསོལ།། གློག་སྤྱང་དམར་མོ་བྱང་ཆུབ་ལམ་ལ་དྲང་དུ་གསོལ།། མགོན་པོ་རྡོ་རྗེ་ཐར་པའི་གནས་སུ་དྲང་དུ་གསོལ།། ",
  "གཡོན་ན་འདུག་པའི་ཁྱི་མོ་གློག་སྤྱང་དམར་མོ་འདི།། བཏང་ན་ནམ་མཁའི་བྱ་ཡང་ཟིན་ཙམ་གདའ་ལགས་ཏེ།། འདི་མི་ང་ལ་མི་དགོས་བླ་མ་ཁྱེད་ལ་འབུལ།། ཤྭ་བ་ནག་པོ་བདེ་ཆེན་གནས་སུ་དྲང་དུ་གསོལ།། གློག་སྤྱང་དམར་མོ་བྱང་ཆུབ་ལམ་ལ་དྲང་དུ་གསོལ།། མགོན་པོ་རྡོ་རྗེ་ཐར་པའི་གནས་སུ་དྲང་དུ་གསོལ།། ",
  "ཞགས་པ་ནག་པོ་ཨ་ལོང་གི་ཁ་རྒྱན་ཅན།། འདིས་བཀྱིག་ན་བྱང་ཁའི་འབྲོང་ཡང་ཐུབ་ཙམ་གདའ་ལགས་ཏེ།། འདི་མི་ང་ལ་མི་དགོས་བླ་མ་ཁྱེད་ལ་འབུལ།། ཤྭ་བ་ནག་པོ་བདེ་ཆེན་གནས་སུ་དྲང་དུ་གསོལ།། གློག་སྤྱང་དམར་མོ་བྱང་ཆུབ་ལམ་ལ་དྲང་དུ་གསོལ།། མགོན་པོ་རྡོ་རྗེ་ཐར་པའི་གནས་སུ་དྲང་དུ་གསོལ།། ",
  "དགོ་སློག་ཏིམ་པ་འི་ཁ་རྒྱན་ཅན།། འདི་གྱོན་ན་གངས་དཀར་གྱི་ལྟོངས་སུ་ཡང་དྲོས་ལགས་ཏེ།། འདི་མི་ང་ལ་མི་དགོས་བླ་མ་ཁྱེད་ལ་འབུལ།། ཤྭ་བ་ནག་པོ་བདེ་ཆེན་གནས་སུ་དྲང་དུ་གསོལ།། གློག་སྤྱང་དམར་མོ་བྱང་ཆུབ་ལམ་ལ་དྲང་དུ་གསོལ།། མགོན་པོ་རྡོ་རྗེ་ཐར་པའི་གནས་སུ་དྲང་དུ་གསོལ།།",
  "",
  "ང་ཡི་ལག་པ་གཡས་ན་བཟུང་བའི་ཉག་ཕྲན་མདའ།། སྒྲོ་བཞི་མཚལ་གྱི་ཁ་རྒྱན་ཅན།། འདི་བརྒྱབ་ན་གང་ཕོག་ཕིགས་ཙམ་གདའ་ལགས་ཏེ།། འདི་མི་ང་ལ་མི་དགོས་བླ་མ་ཁྱེད་ལ་འབུལ།། ཤྭ་བ་ནག་པོ་བདེ་ཆེན་གནས་སུ་དྲང་དུ་གསོལ།། གློག་སྤྱང་དམར་མོ་བྱང་ཆུབ་ལམ་ལ་དྲང་དུ་གསོལ།། མགོན་པོ་རྡོ་རྗེ་ཐར་པའི་གནས་སུ་དྲང་དུ་གསོལ།། ",
  "གཡོན་ན་བཟུང་བའི་མཆོག་དཀར་གྱི་གཞུ།། རྒྱ་རྒྱུད་གྲོ་གའི་ཁ་རྒྱན་ཅན།། འདི་བརྡུངས་ན་གནམ་གྱི་འབྲུག་ཀྱང་ལྡིར་ཙམ་གདའ་ལགས་ཏེ།། འདི་མི་ང་ལ་མི་དགོས་བླ་མ་ཁྱེད་ལ་འབུལ།། ཤྭ་བ་ནག་པོ་བདེ་ཆེན་གནས་སུ་དྲང་དུ་གསོལ།། གློག་སྤྱང་དམར་མོ་བྱང་ཆུབ་ལམ་ལ་དྲང་དུ་གསོལ།། མགོན་པོ་རྡོ་རྗེ་ཐར་པའི་གནས་སུ་དྲང་དུ་གསོལ།། ཞེས་གསོལ་བ་བཏབ། ",
  "ཤྭ་བའི་སྲོག་དང་ཁྱི་མོ་ལ་སོགས་པ་འི་འབུལ་བ་རྣམས་ཕུལ་ནས། བླ་མ་ལགས་བདག་ཀྱང་ཕྱག་ཕྱིར་འབྲང་བར་ཞུ་ལགས། བུ་སྨད་རྣམས་ཀྱི་ལག་ནས་འཚོ་རྒྱགས་བླངས་ནས་འོང་བས། བླ་མ་གནས་འདི་རང་དུ་བཞུགས་སམ། གང་དུ་བཞུགས་ཀྱི་གསལ་ཆ་ཞིག་གནང་བར་ཞུ་ཞུས་པས། རྗེ་བཙུན་ཡང་ཤྭ་བའི་སྲོག་ཕུལ་བ་དང་། ཁོ་རང་བློ་ཆོས་ལ་འགྱུར་བ་ལ་ཐུགས་མཉེས་།",
  "ཁྱི་ར་བ་ལ་བུ་སྡིག་པ་སྤངས་ནས་དགེ་བ་བསྒྲུབ་པ་ངོ་མཚར་ཆེ། ཕྱིས་གང་སྡོད་ཀྱི་སར་འོང་རུང་བསམ་པ་ཐོག་ཏུ་ཁེལ་བ་དཀའ་ཞིང་། ཐོག་ཏུ་ཁེལ་རུང་ང་གནས་ངེས་མེད་ལ་སྡོད་པས་རྙེད་པར་ཡང་དཀའ་བས་དེ་བས་ཆོས་བྱེད་ན་བུ་སྨད་ཀྱི་འཁྲི་བ་ཆོད་ལ། ད་ལྟ་རང་ངའི་ཕྱི་བཞིན་ཆོས་ལ་ཕྱིན་ན་ལེགས། ང་གནས་ངེས་མེད་འགྲིམ་པའི་རྒྱུ་མཚན་འདི་ལྟར་ཡིན་གསུང་མགུར་འདི་གསུངས་སོ།། ",
  "ཕོ་ཡ་མཚན་ཅན་རི་ཁྲོད་ཀྱི་རས་པ་ང་།། དབྱར་ཟླ་གསུམ་རི་ཁྲོད་ཀྱི་གངས་ལ་སྒོམ།། ཁམས་རྨུགས་པ་སངས་བ་འི་རླུང་དང་ཡིན།། སྟོན་ཟླ་གསུམ་རོ་སྙོམས་ལྡོམ་བུ་བྱེད།། ལུས་འབྱུང་བཞི་གསོ་བའི་འབྲུ་ཙམ་མེད།། དགུན་ཟླ་གསུམ་ནགས་མའི་གསེབ་ཏུ་སྒོམ།། རླུང་གདུག་རྩུབ་ཅན་ངར་མའི་སྒྲིབ་ཡོལ་ཡིན།། དཔྱིད་ཟླ་གསུམ་གཡའ་དང་སྤང་ལ་སྡོད།། རླུང་བད་ཀུན་མཁྲིས་པ་འི་བཅག་ས་ཡིན།། དབྱར་དགུན་མེད་པར་སྒོམ་ལ་ཡེངས་མེད་བརྩོན།། ལུས་འབྱུང་བཞི་འཇིག་པའི་སྡུག་ཚིས་ཡིན།། དུས་རྒྱུན་དུ་ཡེངས་མེད་བྱ་ར་གཏོང་།། ཉོན་མོངས་དུག་ལྔའི་འཇོམས་ཐབས་ཡིན།། འཚོ་བ་གང་བྱུང་ཟ་བ་དེ།། འདོད་སྲེད་ཆུང་བའི་སྐྱིད་རྟགས་ཡིན།། དུས་རྒྱུན་དུ་ཆོས་ལ་འབད་པ་དེ།། རྣལ་འབྱོར་བརྩོན་འགྲུས་ཆེ་བ་ཡིན།། ཞེས་གསུངས་པས། ",
  "ཁྱི་ར་བ་ན་།",
  "བླ་མ་དེ་ལྟར་ཡིན་པ་ངོ་མཚར་ཆེ་བདག་སྙིང་ནས་ཆོས་ཤིག་བྱེད་པ་ལ། བུ་སྨད་རྣམས་ལའང་ཁ་ཏ་ཞིག་བགྱིད། ཆོས་རྒྱགས་ཤིག་ཀྱང་ཁྱེར་ནས་མྱུར་དུ་འོང་བ་ལགས་པ་ས། དེ་བར་འདི་ཁར་བཞུགས་པར་ཞུ་ཟེར་བ་ལ། རྗེ་བཙུན་གྱི་ཞལ་ནས་ཁྱོད་སྙིང་ནས་ཆོས་བྱེད་ན། བུ་སྨད་དང་ཕྲད་དོན་ཡང་མེད། སྡུག་ཁུར་བྱས་ནས་ཆོས་བྱེད་པ་ལ་ཆོས་རྒྱགས་ལོགས་པ་ཞིག་མི་དགོས། སྔོ་དང་ཤིང་གི་འབྲས་བུ་ལ་སོགས་ཏེ་དཀའ་ཐུབ་ཀྱི་རྫས་ཀྱིས་ཆོག་པ་ཡིན། མི་ཚེ་ནམ་འཆི་ཆ་མེད་ཡིན་ཞིང་ད་ལྟའི་བསམ་པ་བཟང་པོ་འདི་འགྱུར་ཉེན་ཡོད་པས། ད་ལྟ་རང་ནས་འདིར་སྡོད། བུ་སྨད་ལ་ཁ་ཏ་བྱེད་པའི་ཐོག་མར་ངས་ཁྱོད་རང་ལ་ཁ་ཏ་ཞིག་བྱེད་པས་འདི་ལ་ཉོན་གསུང་མགུར་འདི་གསུངས་སོ།། ",
  "འོ་ན་ཉོན་དང་གསོན་དང་ཁྱི་ར་བ།། འབྲུག་འུར་སྒྲ་ཆེ་ཡང་སྟོང་སྒྲ་ཡིན།། འཇའ་ཁ་དོག་ལེགས་ཀྱང་ཡལ་ནས་འགྲོ།། འཇིག་རྟེན་ཉམས་སུ་དགའ་ཡང་རྨི་ལམ་ཙམ།། འདོད་ཡོན་བདེ་བ་ཆེ་ཡང་སྡིག་པའི་རྒྱུ།། འདུས་བྱས་རྟག་རྟག་འདྲ་ཡང་མྱུར་དུ་འཇིག། རྫས་ཁ་སང་ཡོད་པ་དེ་རིང་མེད།། མི་ན་ནིང་ཡོད་པ་ད་ལོ་ཤི།། གྲོགས་བཟང་པོ་ཡོད་པ་དགྲ་རུ་ལྡང་།། ཟས་ཕན་པར་ཟོས་པ་དུག་ཏུ་འགྲོ།།",
  "དྲིན་བཟང་པོས་བསྐྱངས་པ་ཁ་གྱོང་ཆེ།། སྡིག་རང་གིས་བྱས་པ་རང་ལ་གནོད།། ཁྱོད་མགོ་བརྒྱའི་ནང་ནས་རང་མགོ་གཅེས།། ཕྱག་སོར་མོ་བཅུ་ལ་གང་བཅད་ཚ།། བཟའ་མང་ནང་ནས་རང་ཉིད་གཅེས།། རང་མགོ་འདོན་པ་འི་དུས་ལ་བབ།། ཚེ་འདི་མི་རྟག་མྱུར་དུ་འཆི།། ཆོས་ལ་ཕྱི་བཤོལ་བྱར་མི་རུང་།། བརྩེ་བའི་གཉེན་གྱིས་འཁོར་བར་འཕེན།། བླ་མ་བསྟེན་པའི་དུས་ལ་བབ།། ཚེ་འདི་རུ་བདེ་ལ་ཕྱི་མར་སྐྱིད།། དམ་ཆོས་བྱེད་པའི་དུས་ལ་བབ།། ཅེས་གསུངས་པས། ",
  "ཁྱི་ར་བ་མགོན་པོ་རྡོ་རྗེ་ཡང་བློ་ཕྱིན་ཅི་མ་ལོག་པར་དམ་པའི་ཆོས་ལ་འགྱུར་ནས། མ་སྨད་ཀྱི་སར་མ་ཕྱིན་པར་ཁྲིད་ཞུས་ནས་བསྒོམས་པས་ཉམས་ཅུང་ཟད་སྐྱེས་པ་རྣམས་རྗེ་བཙུན་ལ་ཕུལ་ཏེ། ད་དུང་ཉམས་སུ་ལེན་ལུགས་ཀྱི་གདམས་ངག་ཐུགས་རྗེས་འཛིན་པར་ཞུ་ཞེས་ཞུས་པས། རྗེ་བཙུན་མཉེས་ཏེ་ཡོན་ཏན་གྱི་མགོ་མ་སྐྱེས་འདུག། ད་ཉམས་སུ་ལེན་ལུགས་འདི་ལྟར་བགྱིས་ཤིག་གསུངས་ནས་མགུར་འདི་གསུངས་སོ།། ",
  "བླ་མ་དམ་པ་བསྟེན་པ་ལ།། གསོལ་བ་སྙིང་ནས་ཡང་ཡང་ཐོབ།། ཡི་དམ་མཁའ་འགྲོ་སྒོམ་པའི་ཚེ།། བསྐྱེད་རིམ་ཡང་ཡང་གསལ་འདེབས་གྱིས།། འཆི་བ་མི་རྟག་སྒོམ་པའི་ཚེ།། ནམ་འཆི་ཆ་མེད་ཡང་ཡང་སོམས།། ཕྱག་རྒྱ་ཆེན་པོ་སྒོམ་པའི་ཚེ།། ཆུང་དུ་ཆུང་དུ་ཡང་ཡང་སྒོམས།། སེམས་ཅན་ཕ་མར་སྒོམ་པའི་ཚེ།། ཡང་ཡང་དྲིན་ལན་དྲན་པར་གྱིས།།",
  "སྙན་བརྒྱུད་ཟབ་མོ་སྒོམ་པའི་ཚེ།། སྙིང་ལ་རུས་པ་ཐོན་པར་གྱིས།། དམ་ཆོས་མཐའ་རུ་འདོན་པའི་ཚེ།། མཐོ་དམན་མེད་པར་ན་རེ་སྐྱོངས།། ཆོས་དང་ཨེ་མཐུན་བལྟ་བའི་ཚེ།། རྩབ་རྩུབ་མེད་པར་གཅིག་ལ་དྲིལ།། སོ་ནམ་ལྷ་ཆོས་བྱེད་པ་ལ།། འཇིག་རྟེན་བྱ་བ་ཐམས་ཅད་ཐོངས།། འཚོ་བ་ལྷ་ཡིས་སྦྱོར་བ་ལ།། སྡུག་གསོག་བྱས་པས་ཁ་ན་མེད།། སེར་སྣས་བསགས་ན་མི་འཕེལ་བ།། མཁའ་འགྲོ་སྤྱི་ཡི་དམ་ཚིག་ཡིན།། དེ་ཕྱིར་ཕྱིས་ཀྱི་བསམ་སྦྱོར་བོར།། དེ་ཕྱིར་ཚེ་འདི་བློ་ཡིས་ཐོངས།། ཞེས་གསུངས་ནས། ",
  "དབང་དང་གདམས་ངག་མཐའ་དག་རྫོགས་པར་གནང་ནས་བསྒོམས་པས། ཉམས་རྟོགས་མཐར་ཕྱིན་པ་ཁྱི་ར་རས་པ་ཞེས་བྱ་བ་ཐུགས་ཀྱི་སྲས་ཤིག་བྱུང་ངོ།། ",
  "ཁྱི་དང་ཤྭ་བ་ཡང་དེ་ནས་བཟུང་སྟེ་ངན་སོང་གི་སྡུག་བསྔལ་ལས་གྲོལ་བ་ཡིན་ནོ།། ཕུག་པ་དེ་ན་ཁྱི་ར་བས་ཕུལ་བའི་མདའ་གཞུ་ཡང་དུས་ད་ལྟའི་བར་དུ་ཡོད་པ་ར་གྲགས་སྐད། གཉི་ཤང་འགུར་རྟ་རུ་ཐུགས་སྲས་ཁྱི་ར་རས་པ་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་མོན་ཡུལ་གཉི་ཤང་གི་རི་ཀ་ཏྱའི་ཕུག་ན་གསུང་བཅད་དེ། ཆུ་བོ་རྒྱུན་གྱི་རྣལ་འབྱོར་ལ་བཞུགས་པའི་ཚེ། ཡང་གཉི་ཤང་གི་ཁྱི་ར་བ་འགའ་བྱུང་བ་རྣམས་ཀྱིས་རྗེ་བཙུན་གསུང་བཅད་ནས་ལྟ་སྟངས་ལ་བཞུགས་པ་མཐོང་བས་ཁོང་རྣམས་ཐེ་ཚོམ་ཟོས་ནས་འཇིགས་ཏེ། རེ་ཞིག་ཀུན་བྲོས་སོང་བ་སླར་ཡང་འོངས་ནས་གཞུ་མཆོག་བཙུགས་ཏེ་ཁྱོད་མི་ཡིན་ནམ་འདྲེ་ཡིན། མི་ཡིན་ན་ཚོད་ལྟ་བ་ཡིན་པ་འདྲ་མང་དུ་ཟེར་བ་ལ། རྗེ་བཙུན་གྱིས་གསུང་མ་གནང་བར་ལྟ་ལྟངས་ངང་ལ་བཞུགས་པས། ཁོང་རྣམས་ཀྱིས་ཐོག་མར་དུག་མདའ་མང་པོ་བརྒྱབ་པས་ཀྱང་མ་ཕུག། དེ་རྗེས་གཅོང་ལ་སྐྱུར་གྲབས་བྱས་པས་སྐུ་གཡོ་བསྒུལ་མ་ནུས་པ་ས་མཐའ་མ་མེས་བསྐོར་བསྲེགས་ཀྱང་མ་།",
  "བྲག་གི་རྩ་བ་ན་ཆུ་ཀླུང་ཆེན་པོ་འབབ་པའི་གཡང་ལ་བསྐྱུར་བས། སྐྱིལ་ཀྲུང་བཅས་ནས་ཆུ་ལ་མ་རེག་ཙམ་དུ་ཐོན་ནས་ཆུ་བོ་འི་གཞུང་ལ་ཡར་བྱོན་ཏེ། སླར་ཡང་གྱེན་དུ་འཕུར་ནས་སྔར་གྱི་སར་ཕེབས་ཏེ་གསུང་མ་གནང་བ་འི་ངང་ལ་བཞུགས་པས། ཀུན་ཡ་མཚན་བཞིན་ལོག་སོང་བ་རྣམས་ཀྱིས་རི་ཕུག་ཅིག་ན་མི་འདི་འདྲ་བ་ཞིག་འདུག་ཅེས་བསྒྲགས་པས། ",
  "ཁྱི་ར་རས་པས་ཐོས་ནས་དེ་མིའི་ནང་ནས་ཀྱང་བོད་ཀྱི་ཛོ་ཀི་བཟང་ངེས་པ་ངའི་བླ་མ་དེ་ཡིན། མཛད་སྤྱོད་དེ་རྣམས་གྲུབ་པ་ཐོབ་པའི་རྟགས་ཡིན། དུད་འགྲོ་ལ་ཡང་སྒོམ་ཐེབས་ཀྱིན་ཡོད་ཅེས་ཁོ་རང་གི་ཁྱི་དང་ཤྭ་བ་ལ་སྒོམ་བཏབ་པ་དང་། ཁོ་རང་ཆོས་བྱེད་པའི་ལོ་རྒྱུས་རྣམས་བསྒྲགས་པས། ཀུན་དད་ཅིང་གུས་པར་གྱུར་ཏེ། རྗེ་བཙུན་གྱི་སྙན་གྲགས་ཀྱིས་བལ་ཡུལ་ཀུན་གང་བར་གྱུར་བ་ལས། ཡེ་རང་དང་ཁོ་ཁོམ་གྱི་རྒྱལ་པོ་ཞིག་ཡོད་པ་དེས་ཀྱང་རྗེ་བཙུན་གྱི་སྙན་པ་ཐོས་ནས་ཡ་མཚན་ཞིང་དད་པ་དང་གུས་པར་གྱུར་ཏོ།། ",
  "དེའི་ཚེ་ཁོ་ཁོམ་རྒྱལ་པོ་ལ་སྒྲོལ་མས་ཁྱོད་ཀྱི་མཛོད་ན་འདུག་པའི་ཀཱ་ཤི་ཀའི་རས་ཡུག་དེ་དང་ཨ་རུ་ར་རྣམ་རྒྱལ་དེ། བལ་པོ་ལྷོ་ཕྱོགས་ཀྱི་རི་གཉི་ཤང་ཀ་ཏྱའི་ཕུག་པ་ན། བོད་ཀྱི་རྣལ་འབྱོར་པ་ས་བཅུའི་བྱང་ཆུབ་སེམས་དཔའ་ཆེན་པོ་ཞིག་བཞུགས་པས་དེ་ལ་ཕུལ་ཞིག། འདི་ཕྱིའི་དོན་ཆེན་པོར་འགྱུར་བ་ཡོད་དོ་བྱ་བའི་ལུང་བསྟན་བྱུང་བས། ",
  "རྒྱལ་པོས་ཀྱང་མི་བོད་སྐད་ཤེས་པ་ཞིག་བལྟར་བཏང་བས་རྗེ་བཙུན་དང་མཇལ་ཏེ། དེས་རྗེ་བཙུན་གྱི་ཚེ་འདི་བློས་བཏང་བའི་མཛད་སྤྱོད་ཐམས་ཅད་མཐོང་བ་ལ་ངོ་མཚར་སྐྱེས་ཏེ། དད་པར་གྱུར་ནས་ཕལ་ཆེར་མི་ལ་ཡིན་པར་འདུག་སྟེ། ",
  "འོན་ཀྱང་ཐག་གཅོད་བྱེད་དགོས་སྙམ། གུ་རུ་ཁྱོད་སུ་ཇི་སྐད་བྱ་བ་ཡིན། བཟའ་བཏུང་ཡེ་མེད་པ་འདི་ལ་སྡུག་ཏུ་མི་འོང་འདུག་གམ། ཡོ་བྱད་གང་ཡང་མེད་པ་བྱས་པ་ལ་དགོས་པ་ཅི་ཡོད་ཅེས་ཞུས་པས། ",
  "རྗེ་བཙུན་གྱིས་ང་བོད་ཀྱི་མི་ལ་རས་པ་ཞེས་བྱ་བ་རྣལ་འབྱོར་པ་ཞིག་།",
  "ཡོ་བྱད་མེད་པ་ལ་སྡུག་བསྔལ་མེད་ལུགས་ཀྱི་དགོས་པ་འདི་འདྲ་ཡོད་ཅེས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། ང་མི་ལ་རས་པ་ཞེས་བྱ་ཡིན།། ",
  "དེང་སང་ནོར་ལ་འདོད་པ་མེད།། ཟང་ཟིང་ཚགས་སུ་མི་འཚལ་ཏེ།། དང་པོ་གསོག་སྒྲུབ་སྡུག་བསྔལ་མེད།། བར་དུ་སྲུང་སྐྱོབ་སྡུག་བསྔལ་མེད།། ཐ་མར་ཆགས་ཞེན་སྡུག་བསྔལ་མེད།། ལར་དུ་མེད་ཅིང་མེད་དེ་ལེགས།། ",
  "དེང་སང་གཉེན་གྲོགས་ཀྱི་འདོད་པ་མེད།། བྱམས་སྡུག་འཁོར་དུ་མ་འཚལ་ཏེ།། དང་པོ་སེམས་འཛིན་སྡུག་བསྔལ་བྲལ།། བར་དུ་ཁ་ལན་སྡུག་བསྔལ་བྲལ།། ཐ་མར་འབྲལ་བའི་སྡུག་བསྔལ་མེད།། བྱམས་སྡུག་ལེགས་པོ་མེད་དེ་ལེགས།། ",
  "དེང་སང་ཁེ་གྲགས་མི་འདོད་པས།། གཏམ་སྙན་ཐོས་སུ་མ་འཚལ་ཏེ།། དང་པོ་རྩོལ་སྒྲུབ་སྡུག་བསྔལ་བྲལ།། བར་དུ་འཚག་དཀའི་སྡུག་བསྔལ་མེད།། ཐ་མར་ཉམས་ཀྱི་དོགས་པ་མེད།། གཏམ་སྙན་ལེགས་པོ་མེད་དེ་བདེ།། ",
  "དེང་སང་ཡུལ་ལ་འདོད་པ་མེད།། སྡོད་ས་ངེས་སུ་མ་འཚལ་ཏེ།། དང་པོ་ཕྱོགས་འཛིན་སྡུག་བསྔལ་མེད།།",
  "བར་དུ་ཡུལ་སྲེད་སྡུག་བསྔལ་མེད།། ཐ་མར་ངོ་བསྲུང་སྡུག་བསྔལ་མེད།། སྡོད་ས་ངེས་པ་མེད་དེ་ལེགས།། ཞེས་གསུངས་པས། ",
  "ཁོ་དད་བཞིན་རྒྱལ་པོའི་དྲུང་དུ་ཕྱིན་ནས་མི་ལ་རས་པ་འདི་ལྟར་དུ་འདུག་གོ་ཞེས་ལོ་རྒྱུས་རྣམས་རྒྱས་པར་ཕུལ་བས། རྒྱལ་པོ་ཡང་དད་ཅིང་གུས་པར་གྱུར་ནས། མི་ལ་རས་པ་དེ་སྤྱན་འདྲོངས་སམ་ལྟོས་ཤོག། མི་འདྲོངས་ན་འདི་གཉིས་ཕུལ་ཅིག་གསུང་ཀཱ་ཤི་ཀའི་རས་དང་ཨ་རུ་ར་རྣམ་རྒྱལ་བསྐུར་ཏེ་བཏང་བས། རྗེ་བཙུན་དང་མཇལ་ནས་ཁོ་ཁོམ་དང་ཡེ་རང་ན་ཆོས་རྒྱལ་གཅིག་བཞུགས་པ་དེས་ང་བོད་ཀྱི་ཛོ་ཀི་སྤྱན་འདྲེན་དུ་བཏང་བ་ཡིན་པས་འབྱོན་དགོས་ཞུས་པས། ",
  "རྗེ་བཙུན་གྱི་ཞལ་ནས། ང་སྤྱིར་ཡང་གྲོང་ཡུལ་དུ་ཕྱིན་ནས་མིའི་ངོ་འཛིན་མི་བྱེད་དེ། ཁྱད་པར་རྒྱལ་པོའི་ངོ་ངས་མི་འཛིན། བཟའ་བཏུང་གི་ལོངས་སྤྱོད་བཟང་པོ་ང་མི་འདོད། ཆོས་བྱེད་ཀྱི་གང་ཟག་ལྟོགས་གྲི་དང་འཁྱགས་གྲིར་ཤི་བའི་གཏམ་དང་ལོ་རྒྱུས་མེད། རྒྱལ་པོ་བརྟེན་པའི་མི་དེས་བླ་མ་བོར་འོང་། ང་ལྷོ་བྲག་མར་པའི་བཀའ་བཞིན་བསྒྲུབས་པས་མི་འགྲོ། ཁྱོད་རང་ལོག་ལ་སོང་གསུངས་པས། ",
  "ཁོ་ན་རེ་རྒྱལ་པོ་ཆེན་པོ་ཞིག་གིས་ཛོ་ཀི་མི་གཅིག་འབོད་པ་ལ་མི་གཅིག་རྐང་བཙུགས་ནས་འོངས་པ་ཡིན་ཕྱིན་པ་དྲག་གམ་ཟེར་བས། ",
  "རྗེ་བཙུན་གྱི་ཞལ་ནས་ང་ཡང་འཁོར་ལོས་སྒྱུར་བའི་རྒྱལ་པོ་ཆེན་པོ་ཡིན། ང་ལས་སྐྱིད་པ་དང་བཙན་ཕྱུག་འཛོམ་པའི་རྒྱལ་པོ་མེད་ཅེས་གསུངས་པས། ",
  "ཁོ་ན་རེ་འཁོར་ལོས་སྒྱུར་བའི་རྒྱལ་པོའི་རྒྱལ་སྲིད་སྣ་བདུན་ག་རེ་དེ་འདུག་ན་ཛོ་ཀི་ཁྱོད་རང་རྒྱལ་པོ་ཆེ་བ་དང་ཕྱུག་པ་ར་འགྲོ་བས་སྟོན་དང་ཟེར་།",
  "རྗེ་བཙུན་གྱིས་ཁྱེད་འཇིག་རྟེན་པ་འི་རྒྱལ་བློན་འཁོར་བཅས་རྣམས་ཀྱང་ངའི་རྒྱལ་སྲིད་ལྟར་བསྒྲུབས་ན་རྒྱལ་པོའི་མཆོག་ཏུ་འགྱུར་བ་ཡིན་ཞིང་འདི་ཕྱི་ཀུན་གྱི་བཙན་ཕྱུག་འབྱུང་བ་ཡིན་ཞེས་མགུར་འདི་གསུངས་སོ།། ",
  "ཁྱོད་བདེ་སྐྱིད་འདོད་པའི་རྒྱལ་བློན་རྣམས།། མི་ལ་རས་པའི་རྒྱལ་སྲིད་ལྟར།། བསྐྱངས་ན་འདི་ཕྱི་ཀུན་ཏུ་བདེ།། མི་ལའི་རྒྱལ་སྲིད་འདི་ལྟར་ཡིན།། དད་པ་འཁོར་ལོ་རིན་པོ་ཆེ།། ཉིན་མཚན་དགེ་བའི་ལས་ལ་སྦྱོར།། ཡེ་ཤེས་ནོར་བུ་རིན་པོ་ཆེ།། རང་གཞན་ཀུན་གྱི་རེ་བ་སྐོང་།། ཚུལ་ཁྲིམས་བཙུན་མོ་རིན་པོ་ཆེ།། རབ་ཏུ་མཛེས་པའི་རྒྱན་གྱིས་བརྒྱན།། བསམ་གཏན་བློན་པོ་རིན་པོ་ཆེ།། བསོད་ནམས་ཡེ་ཤེས་ཚོགས་གཉིས་གསོག། ཁྲེལ་ཡོད་གླང་པོ་རིན་པོ་ཆེ།། སངས་རྒྱས་བསྟན་པའི་ཁུར་ཆེན་ཁྱེར།། བརྩོན་འགྲུས་རྟ་མཆོག་རིན་པོ་ཆེ།། ཉོན་མོངས་བདག་མེད་ཡུལ་དུ་སྐྱེལ།། ཐོས་བསམ་དམག་དཔོན་རིན་པོ་ཆེ།། ལོག་རྟོག་དགྲ་ཡི་དམག་དཔུང་འཇོམས།། ཁྱེད་རྒྱལ་སྲིད་འདི་དང་ལྡན་གྱུར་ན།། རྒྱལ་པོའི་དཔལ་དང་གྲགས་པ་ཐོབ།། མི་མཐུན་ཕྱོགས་ལས་རྟག་ཏུ་རྒྱལ།། ཆབ་འོག་དགེ་བཅུའི་ལས་ལ་འཁོལ།། མར་གྱུར་སེམས་ཅན་མ་ལུས་པ།། རྒྱལ་པོ་ང་ཡི་བཀའ་སྒྲུབ་ཤོག། ཅེས་གསུངས་པས། ",
  "ཁོ་ན་རེ་དེ་ཆོས་ཀྱི་ལུགས་སུ་འདུག་པས་ངོ་མཚར་ཆེ། ཛོ་ཀི་ཅིས་ཀྱང་མི་འགྲོ་ན་རྒྱལ་པོས་འདི་གཉིས་འབུལ་ཞིང་འདུག་གོ་ཟེར་ཀཱ་ཤི་ཀའི་རས་དང་ཨ་རུ་ར་རྣམ་རྒྱལ་ཕྱག་ཏུ་ཕུལ་བས་བཞེས་ནས་བསྔོ་བ་དང་སྨོན་ལམ་མཛད་ནས་བཞེས་སོ།། ",
  "དེའི་ཚེ་རས་ཆུང་པ་དང་གཤེན་སྒོམ་རས་པས་སྤྱན་འདྲེན་དུ་ཕྱིན་པས། རྗེ་བཙུན་རྩད་མ་ཆོད་པར་གཉི་ཤང་དང་བལ་པོ་འི་ཇག་པ་དང་ཐུག་ནས་འཇོམས་པའི་གྲབས་བྱས་པ་ལ། ངེད་ཛོ་ཀི་ཡིན་མ་འཇོམས་བྱས་པས། ཛོ་ཀི་ཟེར་ན་སན་ཙ་ཛོ་ཀི་ལ་ཟེར་བ་ཡིན། མཚོན་དུག་མདས་ཀྱང་མི་ཕུགས། མེས་ཀྱང་མི་ཚིག། ཆུས་མི་།",
  "གཡང་ལ་བསྐྱུར་ན་གྱེན་ལ་འཕུར་འོང་། ཁོ་ཁོམ་རྒྱལ་པོས་ཀྱང་གདན་མི་དྲོངས་པ་ཞིག་ཡོད་ཟེར་བས། བརྔན་པ་བྱིན་ནས་སྟོན་བྱས་པས་བསྟན་ཏེ། རྗེ་བཙུན་དང་མཇལ་ཏེ་ཀཱ་ཤི་ཀའི་རས་དེ་སྐུ་ལ་གསོལ། ཨ་རུ་ར་རྣམ་རྒྱལ་དེ་རྡོ་ལེབ་ཅིག་གི་སྟེང་ན་བཞག་ནས་འདུག་གོ།། ",
  "དེ་ནས་རས་པ་གཉིས་ཀྱིས་རྗེ་བཙུན་ལ་ཕྱག་ཕུལ་ནས། སྐུ་ཁམས་བདེའམ་ཞེས་སྙུན་དྲི་ཞུས་པས། རྗེ་བཙུན་གྱི་ཞལ་ནས་ང་བདེ། བདེ་བའི་བདེ་ལུགས་འདི་ལྟར་ཡིན་གསུངས་ནས་མགུར་འདི་གསུངས་སོ།། ",
  "མེ་ཏོག་སྣ་ཚོགས་སྐྱེ་བའི་ཡུལ།། ཤིང་རྣམས་གར་སྟབས་བྱེད་པའི་ཁྲོད།། བྱ་སྐད་སྣ་ཚོགས་སྒྲོག་པའི་གླིང་།། སྤྲ་སྤྲེལ་ཡང་རྩལ་སྦྱོང་བའི་ས།། དེ་ལྟ་བུ་ཡི་དབེན་གནས་སུ།། གཅིག་པུར་རི་ཁྲོད་འགྲིམས་པས་བདེ།། བླ་མ་སྤྱི་བོར་བསྒོམས་པས་བདེ།། གཏུམ་མོའི་བདེ་དྲོད་རང་འབར་བདེ།། སྒྱུ་ལུས་ཆོས་བརྒྱད་རང་གྲོལ་བདེ།། རྨི་ལམ་འཁྲུལ་པ་རང་སངས་བདེ།། འོད་གསལ་མ་རིག་མུན་བྲལ་བདེ།། འཕོ་བ་མ་བསྒོམས་སངས་རྒྱས་བདེ།། བར་དོ་གཅིག་ཆོད་འོང་ན་བདེ།། ཟག་མེད་བདེ་ཆེན་དབྱིངས་ན་བདེ།། ང་བདེ་ལྟར་བདེ་བའི་ཕ་རྒན་ལ།། ཤིང་ཐོག་ཞིམ་མངར་ཆ་རྒྱུས་ཡོད།།",
  "",
  "རྫ་ཆུ་གྲང་དྲོའི་ཆ་རྒྱུས་ཡོད།། ",
  "དོན་དེ་ལ་སོམས་ལ་གོ་བ་ལོང་།། ཁྱེད་རྣམས་ཇག་པས་མ་བཅོམ་མམ།། བཅོམ་ན་སྔོན་གྱི་ལས་སུ་བསྒོམས།། ",
  "ནོར་མེད་ཙ་ན་དགྲ་དང་བྲལ།། གསོག་འཇོག་སྤོངས་ཤིག་བུ་སློབ་རྣམས།། ",
  "རང་རྒྱུད་ཐུལ་ན་དགྲ་དང་བྲལ།། ཁོང་ཁྲོ་སྤོངས་ཤིག་བུ་སློབ་རྣམས།། ",
  "སེམས་ངོ་ཤེས་ན་དགྲ་དང་བྲལ།། ལྷ་ཞལ་ལྟོས་ཤིག་བུ་སློབ་རྣམས།། ",
  "སྙིང་རྗེ་སྐྱེས་ན་དགྲ་དང་བྲལ།། གཞན་གཅེས་སྒོམས་ཤིག་བུ་སློབ་རྣམས།། ཞེས་གསུངས་པས། ",
  "གཤེན་སྒོམ་རས་པ་ན་རེ། རྗེ་བཙུན་ལྟ་བུའི་རྣལ་འབྱོར་པ་ལ་བདེ་ལུགས་དང་། དགྲ་དང་བྲལ་ལུགས་དེ་ལྟ་བུ་ཡོད་པས་ཀ་ངེད་གདན་འདྲེན་དུ་འོངས་བ་ལགས། ",
  "དེ་ལྟར་ན་ད་རི་ཁྲོད་ཁོ་ནར་བཞུགས་མི་དགོས་པས། བོད་ལ་བྱོན་ནས་སེམས་ཅན་གྱི་དོན་མཛད་པར་ཞུ་ཞེས་ཞུས་པས། ",
  "རྗེ་བཙུན་གྱི་ཞལ་ནས་རི་ཁྲོད་དུ་བསྡད་པ་དེ་ཀ་སེམས་ཅན་གྱི་དོན་རབ་དམ་པ་ཡིན། ",
  "བོད་ལ་ཕྱིན་པས་ཆོག་ང་དབེན་པ་ཁོ་ན་བསྟེན་པ་འདི་དགེ་སྦྱོར་ངན་པ་མ་ཡིན་ཏེ། བླ་མའི་བཀའ་དྲིན་གསབ་པ་དང་། རྣལ་འབྱོར་པ་འི་ས་ལམ་གྱི་ཡོན་ཏན་ཐམས་ཅད་རི་ཁྲོད་དུ་སྐྱེ་བ་ཡིན་ཞིང་། ",
  "དྲོད་རྟགས་ཀྱི་ཡོན་ཏན་བཟང་རུང་དབེན་པ་བསྟེན་པ་རྣལ་འབྱོར་པ་འི་དཔའ་ཚུལ་ཡིན་པས། ཁྱེད་རྣམས་ཀྱང་རི་ཁྲོད་དུ་མཚམས་དམ་པར་གྱིས་ཤིག་ཅེས་མགུར་འདི་གསུངས་སོ།། ",
  "རྗེ་བླ་མའི་བཀའ་དྲིན་མི་འཁོར་བས།། འགྲོ་བ་སེམས་ཅན་མ་ཟད་བར།། དྲིན་ལན་སྒྲུབ་པས་འཇལ་བ་དེ།། རྗེ་བཙུན་ཕོངས་པ་མ་ལགས་ཏེ།། གྲུབ་ཐོབ་ཀུན་གྱི་སྙིང་ཚིག་ཡིན།། ",
  "བྱང་ཁའི་རྐྱང་ཆུང་ཁ་དཀར་དེ།། ཤི་ཡང་མགོ་འཕངས་མི་དམའ་བ།།",
  "ཐར་ལ་རེ་བ་མ་ཡིན་ཏེ།། རི་དྭགས་རྣམས་ཀྱི་དཔའ་ཚུལ་ཡིན།། ",
  "ལྷོ་ཡི་སྟག་མོ་ཤ་ཟན་དེ།། ལྟོགས་ཀྱང་རང་ཤ་མི་ཟ་བ།། དགོས་བྱེད་ཡོད་པ་མ་ལགས་ཏེ།། གཅན་གཟན་ཆེན་པོའི་དཔའ་ཚུལ་ཡིན།། ",
  "ནུབ་ཀྱི་སེང་ལྕམ་དཀར་མོ་དེ།། གྲང་ཡང་གངས་དང་མི་འབྲལ་བ།། འགྲོ་ས་མེད་པ་མ་ཡིན་ཏེ།། བྱོལ་སོང་རྒྱལ་པོའི་དཔའ་ཚུལ་ཡིན།། ",
  "ཤར་གྱི་བྱ་རྒྱལ་རྒོད་པོ་དེ།། གཤོག་སྒྲོ་ཐང་ཤ་གཅོད་པ་དེ།། ལྷུང་གིས་དོགས་པ་མ་ལགས་ཏེ།། གནམ་འཕང་གཅོད་པ་དཔའ་ཚུལ་ཡིན།། ",
  "མི་ལ་རས་པའི་སྒོམ་སྲན་ལ།། འཇིག་རྟེན་བྱ་བ་གཏོང་བ་དེ།། ལོ་འདོད་གྲགས་འདོད་མ་ཡིན་ཏེ།། ཞེན་པ་ལོག་པའི་རང་རྟགས་ཡིན།། ",
  "ཐམས་ཅད་གྲོལ་བའི་རྣལ་འབྱོར་པ།། དབེན་གནས་རི་ཁྲོད་འགྲིམ་པ་དེ།། འཁྲུལ་གྱིས་དོགས་པ་མ་ཡིན་ཏེ།། གྲུབ་ཐོབ་སྤྱི་ཡི་རྣམ་ཐར་ཡིན།། ",
  "འདིར་ཚོགས་གྲྭ་པ་བུ་སློབ་ལ།། བཀའ་ཁྲིམས་སྐུ་མཚམས་དམ་པ་དེ།། མི་དཔོན་འདོད་པ་མ་ཡིན་ཏེ།། ཐར་ལམ་དྲོད་པ་འི་རྣམ་ཐར་ཡིན།། ",
  "སྐལ་ལྡན་དད་པ་ཅན་རྣམས་ལ།། གདམས་ངག་གླུ་རུ་ལེན་པ་དེ།། བྱ་རྒྱུ་མེད་པ་མ་ཡིན་ཏེ།། བརྒྱུད་པ་འདི་ཡི་ཕྱག་སྲོལ་ཡིན།། ཞེས་གསུངས་པས། ",
  "རས་ཆུང་པ་ས། དེ་རྣམས་ཐུགས་ལ་བཏགས་རྗེ་བཙུན་མི་དང་ནི་སྣང་བ་མི་བསྟུན། ",
  "རས་བཟང་པོ་འདི་དང་ཨ་རུ་ར་བཟང་པོ་འདི་སུས་ཕུལ་ཞུས་པས། མིའི་ལྷས་ཕུལ་གསུངས་ནས་མགུར་འདི་གསུངས་སོ།། ",
  "ཡེ་རང་ཁོ་ཁོམ་རྒྱལ་ས་ནས།། ས་ཡི་བདག་པོ་མི་ཡི་རྗེ།།",
  "ཆོས་རྒྱལ་བྱང་ཆུབ་སེམས་དཔའ་ལ།། རྗེ་བཙུན་སྒྲོལ་མས་ལུང་བསྟན་ཕྱིར།། བལ་པོ་ཀ་ཏྱའི་ཕུག་པ་རུ།། མི་ལ་རས་པ་སྤྱན་འདྲེན་བྱུང་།། ",
  "ང་འཆི་བས་འཇིགས་ནས་མ་ཕྱིན་པས།། བལ་པོ་ཆོས་ཀྱི་རྒྱལ་པོ་ཡིས།། ཤིང་བལ་དཀར་འཇམ་རས་གོས་འདི།། ཨ་ཤད་གཏུམ་མོའི་གྲོགས་སུ་བསྐུར།། རྣམ་རྒྱལ་སྨན་མཆོག་ཨ་རུ་ར།། འབྱུང་བཞི་ནད་ཀྱི་གཉེན་པོར་བསྐུར།། ས་ཡི་བདག་པོའི་ཡུལ་ཕྱོགས་འདིར།། འགྲོ་ཀུན་ལོ་བདུན་ནད་དང་བྲལ།། ཞེས་གསུངས་པས། ",
  "རས་པ་གཉིས་ཀྱིས། འཇིག་རྟེན་ཆོས་བརྒྱད་ཀྱི་ཕྱིར་མི་འབྱོན་པར་སྒྲུབ་པ་རང་མཛད་པ་ཐུགས་རྗེས་བཟུང་། ད་བོད་ལ་བྱོན་ནས་སེམས་ཅན་གྱི་དོན་མཛད་པར་ཞུ་ཞེས་ནན་གྱིས་སྤྱན་དྲངས་ནས་ལ་ཕྱི་ཆུ་མདོའི་སྙན་གཡོན་ཕུག་ཏུ་བཞུགས་དུས་ཚེ་རིང་མས་ཉུལ་དུ་འོངས་ཚེ། རྗེ་བཙུན་སེང་ལྡེང་གི་ནགས་ཚལ་ན་རིགས་ངན་གྱི་བུ་མོ་ལོངས་སྤྱོད་ཅིང་དངུལ་དཀར་གྱི་མེ་ལོང་གཟིགས་པའི་མཐར་ནམ་མཁར་ཐིམ་པར་མཐོང་། དེའི་ཕྱི་ལོ་མཆོང་ལུང་ན་བཞུགས་པའི་དུས་ཡང་ཚེ་རིང་མས་ཉུལ་དུ་འོངས་པས། རྗེ་བཙུན་སེང་གེ་ལ་ཆིབས་པའི་སྐུ་ལ་ཐལ་ཆེན་དང་རཀྟ་བྱུགས་ཤིང་དབུ་ལ་མེ་ཏོག་གི་ཕྲེང་བ་བཅིངས། ཉི་མ་དང་ཟླ་བ་གོས་སུ་གྱོན། ཕྱག་ན་གདུགས་དང་རྒྱལ་མཚན་བསྣམས་ཏེ་བྱོན་པའི་མཐར་ནམ་མཁར་ཡལ་བར་མཐོང་བས་གླགས་མ་རྙེད་དོ།། ",
  "མོན་ཡུལ་དུ་ཁོ་ཁོམ་རྒྱལ་པོས་མཆོད་ཅིང་ཚེ་རིང་མས་གླགས་བལྟ་ཕྱིར་ཉུལ་བའི་སྐོར་རོ།།།། ༈ན་མོ་གུ་རུ། གངས་ཅན་རྒྱུད་དུ་སྐུ་འཁྲུངས་ཀྱང་།། འཇིག་རྟེན་སྐྱོན་གྱིས་མ་གོས་ཤིང་།། ནཱ་རོའི་བརྒྱུད་པས་བྱིན་བརླབ་ཕྱིར།། དཀའ་བ་སྤྱད་པའི་ངོ་མཚར་ཅན།། འགྲོ་བའི་ནད་གསོ་སྨན་པའི་མཆོག། ཉི་ཟླ་ལྟར་གསལ་ཕྱག་གི་གནས།། རྗེ་མི་ལ་ཞེས་བྱར་གྲགས་པ་ཡི།། ཕ་རས་པ་དེ་ལ་གུས་ཕྱག་འཚལ།། ",
  "ལྗོངས་བྱང་ཕྱོགས་ཁ་བ་ཅན་གྱི་རི་རྒྱུད། མི་སྐད་རིགས་མི་གཅིག་བལ་བོད་གཉིས་ཀྱི་སོ་མཚམས། དཔལ་ཡུལ་ལ་གཡང་ཆགས་པ་དིང་མ་བྲིན། ཟོང་འདོད་དགུ་འབྱུང་བ་རིན་པོ་ཆེའི་ཚོང་འདུས། ཀླུའི་རྒྱལ་པོ་དུང་སྒྲ་གནས་པའི་ཕོ་བྲང་། ནོར་ལོངས་སྤྱོད་རང་བཞིན་གྱིས་འཕེལ་བའི་ས་གཞི། བྲག་རིན་པོ་ཆེ་སེང་གེ་འགྱིང་བ་འདྲ་བའི་ཤར་ཕྱོགས། ཇོ་མོ་ལྷ་སྨན་བཀྲ་ཤིས་ཚེ་རིང་མའི་གཡོན་ཟུར། གངས་ལྷ་གཉེན་ཤེལ་གྱིས་བསྐོར་བའི་།",
  "འབྲོག་སྨ་གཡང་འབབ་པའི་སྨན་ལུང་། ཆུ་བོ་ལོ་ཧི་ཏའི་ཀླུང་འགྲམ། གནས་བྱིན་གྱིས་བརླབས་པ་སྨན་ལུང་ཆུ་དབར་གྱི་དབེན་པ་ན། རྗེ་རས་པ་ཆེན་པོ་མི་ལ་རྣལ་འབྱོར་པ་དེ་ཉིད་ཆུ་བོ་རྒྱུན་གྱི་རྣལ་འབྱོར་རྩེ་གཅིག་ཏུ་སྒོམ་ཞིང་བཞུགས་པ་ལས། ཆུ་ཕོ་འབྲུག་གི་ལོ་དབྱར་ཟླ་བ་འི་ཡར་ངོ། དགུང་ཚེས་བརྒྱད་ཀྱི་ནམ་གུང་ཡོལ་ཙ་ན། གདོན་ཆེན་པོ་བཅོ་བརྒྱད་ཀྱིས་གཙོ་བྱས་པའི་སྣང་སྲིད་ཀྱི་ལྷ་འདྲེ་ལ་མ་ཚོགས་པ་མེད་དེ། གནམ་འགྱུར་བ་དང་ས་གཡོ་བ་ལ་སོགས་པ་འི་ལྟས་དང་ཆོ་འཕྲུལ་སྣ་ཚོགས་སྟོན་དུ་བྱུང་། ",
  "དེ་རྣམས་ཀྱི་ནང་ནས་ཀྱང་ཤིན་ཏུ་འཇིགས་ཤིང་མི་སྲུན་པའི་ཤ་ཟ་མོ་ལྔ་ཡིས་མི་སྡུག་པའི་གཟུགས་སྣ་ཚོགས་སྟོན་ཅིང་། བསམ་གཏན་ལ་ཐོགས་རྒྱུགས་བྱེད་དུ་བྱུང་བ་ལ། ",
  "དེའི་དུས་སུ་རྗེ་བཙུན་གྱིས་ལྷ་དང་ཌཱ་ཀི་ལ་དམག་སྦྲོན་པའི་མགུར་འདི་གསུངས་སོ།། རྗེ་སུམ་ལྡན་གྱི་བླ་མ་རིན་པོ་ཆེ།། མཚན་ཡོངས་སུ་གྲགས་པའི་ལྷོ་བྲག་པ།། ང་སྐལ་ལྡན་གདུང་བས་གསོལ་འདེབས་ན།། ཕ་མི་མངོན་དབྱིངས་ནས་ཐུགས་དགོངས་འཚལ།། ཡོངས་དབེན་པ་བྲིན་གྱི་ཆུ་དབར་དུ།། ང་བོད་ཀྱི་རྣལ་འབྱོར་རས་པ་ཡིས།། རྩེ་གཅིག་བསམ་གཏན་སྒོམ་དུ་འོང་།། ཁམས་འདུས་པ་ཉམས་ཀྱི་སྣང་བ་ལ།། ངོ་མཚར་གྱི་ལྟད་མོ་ཅི་ཡང་མཐོང་།། ",
  "སྤྱིར་སྣང་ཞིང་སྲིད་པའི་ལྷ་འདྲེ་ལ།། འདིར་མ་ཚོགས་པ་ནི་གང་ཡང་མེད།། ཁྱད་པར་སྤྲུལ་པའི་བུད་མེད་ལྔ།། མི་སྡུག་སྤྲུལ་པའི་གཟུགས་སྟོན་ཅིང་།། མི་བདག་ལ་ཐོ་འཚམས་གླགས་ལྟ་སྟེ།། བར་ཆད་ཐོགས་རྒྱུགས་བྱེད་དུ་བྱུང་།། ",
  "ཀེང་རུས་བཞད་པའི་བུད་མེད་ཅིག། རི་རབ་པང་དུ་འདེགས་པ་མཐོང་།། དམར་མོ་ཁྲག་འཛག་ལྕེ་སྤྱང་གདོང་།། རྒྱ་མཚོ་ཧུབ་ཀྱིས་འདེབས་པ་མཐོང་།། ",
  "རབ་འཇིགས་གཤིན་རྗེའི་གཟུགས་ཅན་མ།། ཉི་ཟླ་ཆ་ལང་རྡེབ་པ་མཐོང་།། སོལ་བའི་བུད་མེད་གད་རྒྱངས་ཅན།། གཟའ་སྐར་ཐང་ལ་འབེབས་པ་མཐོང་།། ",
  "ཤིན་ཏུ་སྒེག་པ་ལྷ་མོའི་གཟུགས།། བལྟ་བས་མི་ངོམས་བུད་མེད་གཅིག། འཛུམ་ཞིང་བསླུ་བྲིད་བྱེད་པ་མཐོང་།། ",
  "གཞན་ཡང་སྤྲུལ་པ་འི་གནོད་སྦྱིན་རྣམས།། གཟུགས་མེད་ལག་པ་རྐྱོང་བ་མཐོང་།། རྩི་ཤིང་ནགས་ཚལ་བསྒུལ་བ་མཐོང་།།",
  "ས་རྡོ་རི་བྲག་རྒོད་པ་མཐོང་།། ཕྱོགས་བཞི་འོབས་ཀྱིས་བསྐོར་བ་མཐོང་།། མཚམས་བཞི་གྱད་ཀྱིས་སྲུང་བ་མཐོང་།། ནམ་མཁའ་མེ་ཡིས་ཁེངས་པ་མཐོང་།། ས་གཞི་ཆུ་ཡིས་ཁེངས་པ་མཐོང་།། བར་སྣང་གང་བའི་མི་མ་ཡིན།། སྐད་ནི་མི་སྙན་འཚེར་བ་ཅན།། གདུག་པའི་ང་རོ་སྒྲོག་པ་རྣམས།། ཁྱོད་འདི་རུ་མ་འདུག་སོང་ཞིག་སྐད།། ",
  "ལུས་ལ་ནད་ཀྱི་ཆར་འབེབས་ཤིང་།། རིག་པ་རྟེན་དང་འབྲལ་ལོ་སྐད།། འདི་འདྲའི་བར་གཅོད་བྱུང་བའི་ཚེ།། ཁྱེད་བྱིན་རླབས་ཅན་གྱི་བླ་མ་དང་།། དངོས་གྲུབ་སྟེར་བའི་ཡི་དམ་ལྷ།། རང་བཞིན་གྲུབ་པའི་དཔའ་བོ་དང་།། དབྱིངས་ན་བཞུགས་པའི་ཌཱ་ཀི་མ།། བར་ཆོད་སྲུང་བའི་ཆོས་སྐྱོང་རྣམས།། མི་ཁོ་བོའི་རྒྱབ་རྟེན་དམག་ཏུ་སྦྲོན།། ",
  "ཁྱེད་མཐུ་དང་རྫུ་འཕྲུལ་དཔུང་བསྐྱེད་ལ།། ང་རྣལ་འབྱོར་ལུས་ངག་བྱིན་གྱིས་རློབས།། དྲང་སྲོང་ཁྲོས་པའི་ཆ་བྱད་ཅན།། མཆེ་བ་གཙིགས་ཤིང་རྔམས་པ་འི་ཞལ།། གཏུམ་ཆེན་རྔམས་གྱུར་ཕོ་མོ་རྣམས།། ལ་ལ་གཤིན་རྗེའི་གཟུགས་ཅན་ཏེ།། ཤིན་ཏུ་དྲེགས་ཤིང་བསྒྱིངས་པའི་སྐུ།། ",
  "ནམ་མཁའ་གང་བའི་ཁྲོ་ཚོགས་རྣམས།། ཞལ་ནས་མེ་ལྕེའི་གློག་འགྱུ་ཞིང་།། འབྲུག་སྒྲ་སྔགས་ཀྱི་ང་རོ་ཅན།། ཧཱུྂ་དང་ཕཊ་ཀྱི་ཆར་འབེབས་པ།། བཞད་པའི་གད་རྒྱངས་བཅུ་གཉིས་ཀྱིས།། བར་ཆད་བགེགས་ཀྱི་གཡུལ་ངོ་བཟློག། ཕྱི་ལུས་ཀྱི་བར་ཆད་ཕྱི་རུ་བཟློག། ནང་སེམས་ཀྱི་བར་ཆད་ནང་དུ་སོལ།། རྐྱེན་ངན་བྱང་ཆུབ་ཀྱི་ལམ་དུ་བསྒྱུར།། གདོན་ངན་ཆུ་བོའི་གཞུང་ལ་བསྐུར།། ",
  "དེ་གསན་ནམ་ཡི་དམ་ཌཱ་ཀིའི་ཚོགས།།",
  "ཁྱེད་གོང་མ་རྣམས་ལ་ཞུས་པ་ལགས།། རྗེ་བཙུན་གྱིས་མགུར་དེ་སྐད་དུ་བཞེངས་ནས། ",
  "བླ་མ་ཡི་དམ་ལ་གསོལ་བ་དྲག་ཏུ་བཏབ་པས། ཡང་གདོན་ཆེན་པོ་བཅོ་བརྒྱད་ཀྱིས་གཙོ་བྱས་པའི་ལྷ་འདྲེ་རྣམས་ཀྱི་བསམ་པ་ལ། ཡོངས་རྣལ་འབྱོར་པ་འདིའི་ཟེར་ལུགས་ཀྱིས། ཁོའི་ཡིད་ལ་འཁུ་འཕྲིག་གམ། རྟོག་པ་སྐྱེས་ནས་ཡོད་པར་འདུག་པས། ད་ངེད་ཅག་རྣམས་ཀྱིས་གླགས་རྙེད་དེ་འོང་སྙམ་ནས། ཅུང་ཟད་དགའ་ཞིང་འོན་ཀྱང་ད་དུང་ཁོ་ལ་སྒོམ་པའི་ཉམས་སམ། ནང་ན་རྟོགས་པའི་གདེངས་ཅི་ཡོད་མི་ཤེས་པས། འཇིགས་ཤིང་ཡ་ང་བ་མི་སྙན་པ་བརྗོད་ལ། ",
  "ཁོའི་སེམས་ཀྱི་དཔའ་བཀོང་ལ། མི་འཇིགས་པ་ལྟ་བའི་གདེངས་ཅི་འདུག་ལྟ་དགོས་སྙམ་དུ་སེམས་ནས། དེར་ཚོགས་པའི་ལྷ་འདྲེ་རྣམས་ཀྱིས་བར་ཆད་ལུང་བསྟན་གྱི་གླུ་འདི་རྗེ་བཙུན་གྱི་སྙན་དུ་ཕུལ་བ། ",
  "ཁྱོད་དེ་ན་ལྷང་ལྷང་གླུ་ལེན་པ།། རིག་བྱེད་གླུ་ཡིས་གསལ་འདེབས་ཤིང་།། ལྷ་དང་ཌཱ་ཀིའི་དམག་སྦྲན་པ།། དེ་སྤྱོད་པའི་སྣལ་འབྱོར་རི་ཁྲོད་པ།། བརཏལ་ཞུགས་རས་ཆེན་མ་ལགས་སམ།། ལུས་བེམ་རིག་རྟེན་དང་འབྲལ་བའི་ཕྱིར།། ཡིད་འཇིགས་ཤིང་སྐྲག་པ་བདེན་ཡང་བདེན།། བློ་ཡ་ང་ཟ་བར་ཆ་མཆིས་ཀྱང་།། ཞལ་ལེགས་པར་སྟོན་ལ་གླུ་འདི་གསོན།། ",
  "ཡོངས་གནམ་ལོ་རྒྱལ་པོར་མཚན་གསོལ་བ།། གཡུ་འབྲུག་གསེར་གྱི་གཤོག་པ་ཅན།། དགུང་མཁའ་ལ་ལྡིང་གི་འོག་རོལ་ན།། དོག་ས་བཀྲ་ཤིས་ནགས་མ་ལྗོངས།། ལྷ་སྨན་གངས་ཀྱི་འདབ་རོལ་དུ།། འབྲོག་ཁྱད་པར་ཅན་གྱི་སྨན་ལུང་ན།། ཟླ་མཚན་བློན་པོ་ཡར་གྱི་ངོ།། དུས་ཁྱད་པར་ཅན་གྱི་ཚེས་བརྒྱད་ལ།། དགུང་དམག་ཏུ་འཐིབས་པའི་གུང་ཡོལ་ན།། སྟོང་ཕྲག་བརྒྱད་ཅུའི་བགེགས་ཀྱི་ཚོགས།། ངེད་སྣང་ཞིང་སྲིད་པའི་ལྷ་འདྲེ་ལ།། ནམ་མཁའི་ལྷ་ཕྲན་མན་ཆད་ནས།། ས་འོག་ལྟོ་འཕྱེ་ཡན་ཆད་ཀྱིས།། མི་སྡུག་སྤྲུལ་པའི་གཟུགས་ཅན་རྣམས།། རྫུ་འཕྲུལ་ལུས་ཀྱིས་འདིར་ལྷགས་ཏེ།། ཞེ་རིངས་གདུག་པའི་སེམས་ལྡན་ཞིང་།། ",
  "སྣ་ཚོགས་གཡོ་སྒྱུ་ངན་སྤྱོད་པ།། གཙོ་བོར་གདོན་ཆེན་བཅོ་བརྒྱད་ཡོད།། ཕྱོགས་སྐྱོང་བཅུ་ཡི་འཁོར་གདོན་ཡོད།། བྱིས་པའི་གདོན་ཆེན་བཅོ་ལྔ་ཡོད།། ཁྱད་པར་ཤ་ཟ་ཆེན་མོ་ལྔ།། མི་ཤ་ཁྲག་གི་དྲི་ཚོར་ན།། རྐན་རྡེབ་བཟོད་པའི་གླགས་མེད་མ།། འཇིག་རྟེན་ལས་ཀྱི་སྲིན་མོ་ཡོད།། ངེད་འདིར་ཚོགས་ཀྱི་ལྷ་སྲིན་གྲོས་བྱས་ནས།། རྩིས་ཤོའི་རྡེའུ་དཀར་ནག་སྤུངས།།",
  "",
  "བྱང་ཁྲམ་ཁ་བཏབ་པས་ཁྱོད་ལ་བབས།། ཐོ་རྒྱན་གཞི་བཏིང་བས་ཁྱོད་ལ་ཟིན།། སྒོས་ཁ་ནང་ཆུད་པས་འཆོར་མི་སྲིད།། མི་ཁྱོད་ལ་རང་དབང་མེད་པའི་ཕྱིར།། བླ་དང་ཚེ་སྲོག་འཕྲོག་ཏུ་འོངས།། དབུགས་འགྱུ་བ་ཕྱི་ནང་གཅོད་དུ་འོངས།། ཡིད་རྣམ་ཤེས་རྟེན་དང་འབྲལ་དུ་འོངས།། ལུས་ཤ་ཁྲག་ཕུང་པོ་ཟ་རུ་འོངས།། ",
  "མི་ཁྱོད་ཀྱིས་ཚེ་དང་དབང་ཐང་ཟད།། འཆི་བདག་བདུད་ཀྱི་ཁ་རུ་ཚུད།། ལས་ཀྱི་ཞགས་པ་ནག་པོས་ཐེབས།། དོ་ནུབ་ནམ་གྱི་ཆ་སྨད་ལ།། འདི་ནས་ཕ་རོལ་འགྲོ་དགོས་པས།། ཁྱོད་སྔོན་ཆད་བྱས་པའི་ལས་རྣམས་ལ།། དུས་ད་ལྟ་འགྱོད་པ་ཡོད་དམ་མེད།། ཁྱོད་གཤིན་རྗེའི་ཕོ་ཉས་ཟིན་པ་ལ།། འཆི་བྲོད་ཀྱི་འབྲོས་ས་ཡོད་དམ་མེད།། ཁྱོད་ངན་སོང་གསུམ་གྱི་གཡང་ས་ལ།། མི་འཇིགས་པ་འི་གདེངས་དང་ལྡན་མི་ལྡན།། དེ་རྣལ་འབྱོར་ཁྱོད་ལ་འདྲི་བ་ཡིན།། ",
  "ལར་ད་རེས་ངེད་ཕྱིར་འབྲང་དགོས་ཏེ།། ལས་ཀྱི་གཤིན་རྗེའི་ལམ་མཁན་ཡོད།། བར་དོའི་སྣང་མུན་འཇིགས་པ་ཆེ།། མ་མཐོང་གི་ཡུལ་དུ་འགྲོ་དགོས་པས།། ཁྱོད་ལུས་སྐྱབས་གནས་སྐྱེལ་མ་ཚོལ་རེ་རན།། ངག་སྨོན་ལམ་གྱི་རྟ་ལ་ཞོན་རེ་རན།། ཡིད་གྲོང་ཁྱེར་གཞན་དུ་འཕོ་རེ་རན།།",
  "ཀྱི་ཧུད་ཀྱི་ཧུད་རྣལ་འབྱོར་པ།། ཁྱོད་ལ་གཉེན་མེད་བཤེས་ཀྱང་མེད།། སྐྱི་བུང་ཡ་ང་བྱེད་པའི་ས།། དགོན་པའི་ལམ་ནི་བགྲོད་དཀའ་བར།། གྲོགས་མེད་གཅིག་པུར་འགྲོ་དགོས་པས།། ཁྱོད་མ་འདུག་མ་འདུག་ལ་འུར་འདེང་།། ཞེས་ལྷ་འདྲེ་རྣམས་ཀྱིས་གླུ་དེ་སྐད་ཅེས་བླངས་པ་ལས། རྗེ་བཙུན་གྱིས་ཐུགས་དགོངས་བཏང་བས། ཡོངས་འདྲེ་ཁྱེད་བས་གཞན་པ་སྣང་ཞིང་སྲིད་པའི་ཆོས་ཐམས་ཅད་ཀྱང་སེམས་ཀྱི་རྣམ་འཕྲུལ་མ་རྟོགས་པ་དོན་ལོགས་ན་མེད་པ་བཀའ་མདོ་རྒྱུད་བསྟན་བཅོས་ཐམས་ཅད་ནས་གསུངས། ",
  "སེམས་ཀྱི་ངོ་བོ་རང་བཞིན་གྱིས་འོད་གསལ་ཞིང་སྤྲོས་པའི་མཐའ་ཐམས་ཅད་དང་བྲལ་བར་བླ་མ་དམ་པའི་ཞལ་གྱི་བདུད་རྩིས་ངོ་སྤྲད་པ་འདི་རང་ཡིན། སེམས་ཀྱི་རང་བཞིན་སྐྱེ་འགག་མེད་པ་འདི་ལ་གཤིན་རྗེའི་སྐྱེས་བུ་བྱེ་བ་དུང་ཕྱུར་གྱི་དམག་གིས་མཐའ་བསྐོར་ནས་མཚོན་ཆ་སྣ་ཚོགས་ཀྱི་ཆར་ཕབ་ཀྱང་། བསད་ཅིང་བཅད་པ་དང་ངན་པར་བསྒྱུར་དུ་མེད་ལ། ཕྱོགས་བཅུ་དུས་གསུམ་གྱི་སངས་རྒྱས་རྣམས་ཀྱི་འོད་ཟེར་བྱེ་བ་ཕྲག་དུ་མ་འདུས་ཤིང་ཡོན་ཏན་གྱི་མཐུ་བསྡོམས་ཀྱང་། ཁ་དོག་དང་དངོས་པོར་གྲུབ་པའམ། བཟང་པོར་བཅོས་སུ་མེད་དེ། གཤིས་མ་བཅོས་པ་འདི་རང་ཡིན། ",
  "ད་ལྟར་གྱི་ལུས་གཟུང་འཛིན་ཞེན་པ་ལས་གྲུབ་པ། འབྱུང་བཞི་གདོས་བཅས་ཀྱི་ཕུང་པོ་འདི་སྐྱེས་པའི་ཐ་མ་འཆི་བ་ཡིན་པས། ཁྱེད་ཅག་ལྷ་འདྲེ་ལ་དགོས་ན་བྱིན་པས་ཆོག། དངོས་པོ་ཐམས་ཅད་མི་རྟག་ཅིང་འགྱུར་བའི་ཆོས་ཅན་ལ། དུས་ད་ལྟ་རང་དབང་ཡོད་བཞིན་དུ་སེམས་ཀྱིས་སྦྱིན་པ་བཏང་ན། དོན་ཆེན་པོ་ལུས་ཀྱི་སྦྱིན་པར་འགྱུར་ལ། ",
  "ད་ལྟ་གཟུང་འཛིན་འཁྲུལ་པ་འི་རྟོག་པ་ལ་ལྷ་འདྲེའི་གཟུགས་བརྙན་མཐོང་ཞིང་། གནོད་བྱ་གནོད་བྱེད་དུ་སྣང་བ་འདི་རྣམས་རབ་རིབ་ཅན་གྱི་མིག་ལ་སྐྲ་ཤད་འཛག་པ་ལྟར་འཁོར་བ་ཐོག་མ་མེད་པ་ནས། རྒྱུ་མ་རིག་པའི་དབང་གིས་བག་ཆགས་ངན་པའི་རྒྱུན་གོམས་པ་ལས་བྱུང་བའི་སྒྲིབ་པའི་སྒྲིབ་གཡོགས་གློ་བུར་གྱི་རྣམ་པར་རྟོག་པ་སྤྲིན་དང་ན་བུན་ལྟ་བུ་ཡིན་གྱི། དེ་ལ་འཇིགས་ཤིང་སྐྲག་།",
  "ཡ་ང་བ་ཅི་ཡོད་སྙམ་དུ་གཞི་གནས་ལུགས་ཀྱི་ངང་དུ་ཐུགས་མཉམ་པར་བཞག་པས། མི་འཇིགས་པ་ཁོང་དུ་ཆུད་ཅིང་རྟོགས་པ་གདེངས་སུ་གྱུར་བ་འི་མགུར་འདི་བཞེངས་སོ།། ",
  "ཡོངས་ཡུལ་ལ་མཚན་གསོལ་དིང་མ་བྲིན།། ཁོ་ཚོང་ལ་འདུ་བའི་ཚོང་འདུས་ཏེ།། མི་རྒྱ་བོད་གཉིས་ཀྱི་འགྲིམ་ས་ཡིན།། གངས་མཐོ་ལ་གཉན་པའི་ཚེ་རིང་མ།། རི་བཀྲ་ཤིས་ཤེལ་གྱི་ཟུར་ཕུད་ཅན།། ལྷ་སྨན་རྒྱལ་མོའི་ཐུ་བ་ལ།། འབྲོག་དབྱར་ས་སྨན་ལུང་མི་ཟེར་རམ།། ",
  "ས་ཁོལ་དུ་བྲིས་པའི་ཆུ་དབར་དུ།། ཁྱེད་སྟོང་ཕྲག་བརྒྱད་ཅུ་བགེགས་ཀྱི་ཚོགས།། ལྷ་གནས་གཞན་འཕྲུལ་མན་ཆད་ནས།། ས་འོག་ལྟོ་འཕྱེ་ཡན་ཆོད་ལ།། ལྐུགས་པའི་ཀླུ་དང་ནམ་མཁའ་ལྡིང་།། དྲི་ཟ་སྲུལ་པོ་མིའམ་ཅི།། ལྟོ་འཕྱེ་གྲུལ་བུམ་སྲིན་པོའི་གདོན།། ",
  "རོ་ལངས་གནོད་སྦྱིན་འབྱུང་པོ་རྣམས།། རེ་རེའི་མིང་ནས་བརྗོད་མི་ལང་།། བསམ་གྱིས་མི་ཁྱབ་མང་པོའི་ཚོགས།། ཁྱད་པར་འཇིགས་པ་འི་སྲིན་མོ་ལྔ།། མི་ང་ལ་མི་སྙན་ངག་ཏུ་སྨྲ།། ཚེ་འདི་ནས་ཕ་རོལ་འགྲོ་དགོས་ཟེར།། ང་འཆི་བ་ཁོ་ནས་འཇིགས་འཇིགས་ནས།། སེམས་འཆི་མེད་གཉུག་མའི་ངང་དུ་སྦྱངས།། ",
  "འཁོར་བ་རང་གྲོལ་གཞི་ཡི་གནད།། སྙིང་པོའི་དོན་ལ་ངོ་སྤྲོད་གྱིས།། ནང་རིག་པ་རྟེན་མེད་གཅེར་བུ་འདི།། འགྱུ་བ་དྭངས་སངས་ལྟ་བའི་གདེངས།། འོད་གསལ་སྟོང་པར་བློ་ཐག་ཆོད།། ང་སྐྱེ་འཆི་གཉིས་ལ་ཉམ་ང་མེད།། ",
  "ང་མི་ཁོམ་བརྒྱད་ལ་འཇིགས་འཇིགས་ནས།། མི་རྟག་འཁོར་བའི་ཉེས་དམིགས་བསྒོམས།། སྐྱབས་དཀོན་མཆོག་གསུམ་ལ་བློ་ཕུགས་གཏད།། ལས་རྒྱུ་འབྲས་ཆོས་ལ་ནན་ཏན་སྐྱེད།། ཐབས་བྱང་ཆུབ་སེམས་ཀྱིས་རྒྱུད་སྦྱངས་པས།། བག་ཆགས་སྒྲིབ་པའི་རྒྱུན་ལམ་བཅད།། སྣང་བ་ཅི་སྣང་སྒྱུ་མར་རྟོགས།། ང་ངན་སོང་གསུམ་ལ་ཉམ་ང་མེད།། ",
  "ང་གློ་བུར་ཚེ་ལ་འཇིགས་འཇིགས་ནས།། ལམ་རྩ་དང་རླུང་ལ་རྟེན་འབྲེལ་བསྒྲིགས།། གནད་བསྲེ་བ་གསུམ་ལ་སྦྱངས་པ་ཡིས།། ཚོགས་དྲུག་གི་སྣང་བ་འགགས་པའི་ཚེ།། ཆོས་སྐུ་ངོ་སྤྲོད་ཀྱི་གདེངས་ཡོད་དེ།། ཤེས་རྒྱུད་ཚངས་པའི་ལམ་ནས་འདོན།། སེམས་སྐྱེ་མེད་ཆོས་ཀྱི་དབྱིངས་སུ་འཕོ།།",
  "དུས་ད་ལྟ་ཤི་ཡང་ཉམ་ང་མེད།། ལར་ཁྱེད་ཅག་འཇིག་རྟེན་ལྷ་མ་སྲིན།། སྐྱེ་འགྲོའི་ཚེ་སྲོག་ཉུལ་བ་རྣམས།། ང་སྒྱུ་མ་གཟུགས་ཀྱི་ཕུང་པོ་འདི།། མི་རྟག་འཇིག་པའི་ཆོས་ཅན་ཏེ།། ལར་ཅིས་ཀྱང་མི་སྟོངས་འདོར་བ་ལ།། འདྲེ་ཁྱོད་ལ་དགོས་ན་སུ་དགའ་ཁྱེར།། ",
  "སྤྱིར་འགྲོ་བ་ཡོངས་ཀྱི་གླུད་དུ་གཏོང་།། དགོས་དྲིན་ཆེན་ཕ་མའི་དོན་དུ་བསྔོ།། ལུས་ཤ་ཁྲག་མཆོད་སྦྱིན་འདི་བསྔོས་པས།། ཁྱེད་དགའ་མགུར་རངས་ཤིང་ཚིམ་གྱུར་ནས།། སྔོན་ཆད་འཁོར་བ་ཐོག་མེད་ཀྱི།། བུ་ལོན་འབྲེལ་ཐག་ཆོད་པར་གྱིས།། ལན་ཆགས་ཤ་འཁོན་བྲལ་བར་མཛོད།། ",
  "སེམས་འགྱུ་བ་དངོས་མེད་སྟོང་པ་དེ།། འདྲེ་ཁྱོད་བས་ངས་ཀྱང་མཐོང་བ་མེད།། དམྱལ་ཁམས་བཅོ་བརྒྱད་དགྲར་ལངས་ཀྱང་།། འཇིགས་སོ་སྙམ་ན་ང་ལ་སྡིགས།། ང་སྟོང་ཉིད་ནམ་མཁའི་རྣལ་འབྱོར་པ།། འཁྲུལ་པ་འི་དེ་ཉིད་ཤེས་པའི་ཕྱིར།། འདྲེ་ཁྱོད་ལ་ཉམ་ང་འཇིགས་པ་མེད།། ལར་ཐམས་ཅད་སེམས་ཀྱི་ཆོ་འཕྲུལ་ཏེ།། ཨེ་མ་ཁམས་གསུམ་འཁོར་བའི་ཆོས།། མེད་བཞིན་སྣང་བ་ངོ་མཚར་ཆེ།། ཞེས་རྗེ་བཙུན་གྱིས་མི་འཇིགས་པ་ཁོང་དུ་ཆུད་པའི་མགུར་དེ་སྐད་གསུངས་ནས། ",
  "གསུང་བདེན་པའི་ཚིག་གིས་བཀྲོལ་བ། ཡོངས་སྔོན་འཁོར་བ་ཐོག་མེད་ནས། ཐ་མ་ད་ལྟ་ཡན་ཆོད་དུ་གྲངས་བརྗོད་ཀྱིས་མི་ལང་ཞིང་། རྡུལ་ཕྲ་རབ་ལས་འདས་པའི་ལུས་ཇི་ཙམ་ཞིག་བླངས་ཀྱང་། སྡུག་བསྔལ་འདུ་བྱེད་ཀྱི་ཕུང་པོ་འབའ་ཞིག་བསགས་ཤིང་དོན་མེད་ཡལ་བར་དོར་བ་ལས། དོན་དུ་གྱུར་པ་སྐད་ཅིག་ཙམ་ཡང་མེད། ",
  "ད་རེས་ལུས་འབྱུང་བཞི་འདུས་པའི་ཟག་བཅས་ཀྱི་ཕུང་པོ་མི་གཙང་བའི་རྫས་སུམ་ཅུ་སོ་གཉིས་ལས་གྲུབ་པ་འདི་ཁྱེད་འདིར་ཚོགས་པའི་ལྷ་འདྲེ་རྣམས་ལ་དགོས་ན་ཅིའི་ཕྱིར་མི་སྟེར་ཏེ། ནང་འགྲོ་དྲུག་བཅུད་ཀྱི་སེམས་ཅན་ལ། མི་ངའི་ཕ་མར་མ་གྱུར་པ་མེད་པས། དེ་རྣམས་ལན་ཆགས་འཕེན་ཅིང་ཤ་འཁོན་གཉེར་བ་རྣམས་ཀྱི་གླུད་དུ་ད་ལྟ་ཁོ་བོས་ལུས་འདི་གཏོང་བས། ཡ་ཀི་སྤྱི་བོའི་གཙུག་ནས་མ་ཀི་རྐང་པའི་མཐིལ་ཡན་ཆད་ལ། ལྷུ་བཅུ་གཉིས་མགོ་དང་བཅུ་གསུམ་དབང་པོ་རྣམ་པ་ལྔ་དོན་སྙིང་རྣམ་པ་ལྔ། ནང་ཁྲོལ་རྣམ་པ་དྲུག། ཤ་དང་རུས་པ། རྐང་དང་ཚིལ་བུ། ཀླད་པ་དང་ཀླད་རྒྱ། ལྤགས་པ་དང་དྲི་།",
  "དབུགས་དང་ཚེ་སྲོག། མདངས་དང་བཀྲག་ལ་སོགས་པ་སོ་སོའི་ཡིད་ལ་གང་འདོད་པ་རྣམས། ད་ལྟ་ཉིད་དུ་ཁྱེར་ལ་ཚིམ་ཞིང་དགྱེས་པ་ཁོ་ནར་གྱུར་ཅིག། ",
  "གཞན་ཡང་ཤ་ཁྲག་ལུས་ཀྱི་མཆོད་སྦྱིན་འདི་ལ་བརྟེན་ནས། ད་ཕྱིན་ཆད་གནོད་སྦྱིན་སྲིན་པོའི་ཚོགས་རྣམས་ཞེ་སྡང་གདུག་རྩུབ་ཀྱི་བསམ་པ་ངན་པ་སླར་ཞི་ཞིང་། རྒྱུད་ཟག་པ་མེད་པའི་སྙིང་རྗེ་ཆེན་པོས་ཡོངས་སུ་གང་བ་ཞིག་ཁོ་ནར་གྱུར་ཅིག། ",
  "སྙིང་རྗེ་དེས་ཉེ་བར་ལེན་པའི་རྒྱུ་དང་ལྷན་ཅིག་བྱེད་པའི་རྐྱེན་བྱས་ནས། ད་ཕྱིན་ཆད་སྐྱེ་འགྲོ་སེམས་ཅན་དུ་གྱུར་པ་རྣམས་ལ་གནོད་ཅིང་འཚེ་བ་མི་བྱེད་དེ། གནོད་ཅིང་འཚེ་བ་ལས་སླར་ལོག་ནས་ཤིན་ཏུ་བརྩེ་བའི་སེམས་དང་ལྡན་ཏེ། བྱམས་པ་དང་དགའ་བའི་བསམ་པ་དུ་མས་ཕན་འདོགས་ཤིང་ཐམས་ཅད་བདེ་སྐྱིད་ཕུན་སུམ་ཚོགས་པའི་འབྱོར་པ་དང་ལྡན་པར་གྱུར་ཅིག་",
  "ཅེས་རྗེ་བཙུན་གྱིས་གསུང་ངག་བདེན་པའི་སྨོན་ལམ་དེ་རྣམས་བཏབ་པ་ལས། དེར་ཚོགས་པའི་ལྷ་འདྲེ་ཐམས་ཅད་སླར་མོས་ཤིང་འདུན་པར་འགྱུར་ཏེ། ལྟས་ངན་ཆོ་འཕྲུལ་གྱི་རྣམ་པ་དེ་རྣམས་བཏུལ་ནས་ཞི་བ་ཆེན་པོའི་ངང་ལ་གནས་པར་གྱུར་ཏེ། དེ་རྣམས་ཀྱི་ནང་ནས་ཀྱང་ཤིན་ཏུ་མི་སྲུན་ཞིང་འཇིགས་པ་འི་ཆ་བྱད་སྟོན་པའི་ཤ་ཟ་ཌཱ་ཀི་མ་ལྔ་པོ་ན་རེ། ",
  "རྣལ་འབྱོར་པ་ཁྱོད་ལུས་ལ་ཕངས་སེམས། ཞེན་ཆགས་མེད་པར་ཤ་ཁྲག་མཆོད་སྦྱིན་དུ་གཏོང་བ་ཤིན་ཏུ་ངོ་མཚར་ཆེ་ན་ཡང་ངེད་ཁྱེད་ལ་སྙིང་ཐག་པ་ནས་གནོད་ཅིང་འཚེ་བ་མི་བྱེད་དེ། བསྒོམས་པའི་ཉམས་སམ་རྟོགས་པའི་གདེངས་ཅི་འདུག་ལྟར་འོངས་པ་ཡིན། ",
  "སྤྱིར་ཡང་ཕྱི་འཁྲུལ་པ་གདོན་གྱི་བར་ཆད་ཐམས་ཅད་ནང་རྣམ་པར་རྟོག་པའི་སེམས་ཀྱི་ཉེར་ལེན་ལས་བྱུང་བ་ཡིན་ཏེ། ད་ཅི་ངེད་ཅག་འོངས་མ་ཐག་ཁྱེད་སྐྱི་བུན་བྱེད་ཅིང་ལྷ་དང་ཌཱ་ཀིའི་དམག་སྦྲན་པའི་ངག་དེ་ལ་རྗེས་སུ་དཔགས་ནས། ཁྱོད་ཀྱི་ཡིད་ལ་འཁུ་འཕྲིག་གམ་ཡ་ང་ཡོད་པར་ཤེས་ནས་མི་སྙན་པ་སྣ་ཚོགས་ངག་ཏུ་བརྗོད་ཅིང་ཐོ་འཚམས་པ་ཡིན་གྱི། ད་ལྟ་གསུང་ངག་བདེན་པའི་ཚིག་གིས་བཤད་པ་ལྟར་ན། ཁོ་མོ་ཅག་འདིར་ལྷགས་པ་རྣམས་ཀྱང་། ཤིན་ཏུ་གནོང་ཞིང་འགྱོད་པར་གྱུར་ཏོ།། ",
  "ད་ཡང་རྣལ་འབྱོར་པ་ཁྱོད་ཡིད་འགྱུ་བ་ཕྱི་ནང་གི་འཕྲང་ཆོད་ལ་སེམས་ཉིད་མ་བཅོས་པའི་ངང་དུ་མཉམ་པར་ཞོག་དང་། བར་ཆོད་ངེད་པ་ས་གཞན་པ་ཚངས་པའི་འཇིག་རྟེན་མན་ཆོད་གཡོ་འགུལ་བྱུང་ཡང་། ཁྱོད་དཔའ་བཀོང་ཞིང་བརྫི་བར་མི་ནུས་སོ།། ",
  "ཞེས་སྙིང་གཏམ་གྲོས་སུ་བསྙད་པའི་རྗེས་ལ། ནམ་མཁའི་ཁམས་ནས་མི་བསྲུན་པའི་སྲིན་མོ་ལྔ་པོ་དེ་དག་གིས་མགྲིན་གཅིག་ཏུ་བསྡེབས་ནས། རྗེ་བཙུན་གྱི་སྙན་དུ་གླུ་འདི་ཕུལ་བ་ཡིན་སྐད། ",
  "ཀྱེའི་གསོན་དང་རྣལ་འབྱོར་རས་ཆེན་པ།། ཁྱེད་བསོད་ནམས་བསགས་པས་མི་ཡི་ལུས།། དལ་འབྱོར་ཚོགས་པའི་སྐལ་བ་ཅན།། སྨོན་ལམ་མཐར་ཕྱིན་ཆོས་དང་མཇལ།། སྦྱངས་པའི་ལས་འཕྲོ་བསམ་གཏན་མཛད།། དེ་ཕྱིར་སྐྱེས་མཆོག་རིགས་ཀྱི་བུ།།",
  "",
  "ངེད་སྐལ་བ་དམན་པས་འཇིག་རྟེན་པ།། བློ་གྲོས་དམན་པས་རབ་རིབ་ཅན།། སྐྱེ་བ་དམན་པ་ས་བུད་མེད་ལུས།། ཚོགས་མ་བསགས་པས་གནོད་སེམས་ཅན།། ལས་ངན་བསགས་པས་མཁའ་ལ་རྒྱུ།། དེ་འདྲ་རྨོངས་པའི་གསང་ཚིག་གིས།། ཁྱེད་གཞན་རྒྱུད་ཀྱི་རྟོགས་པ་མི་ཤེས་པས།། ངག་བརྗོད་པ་ཚིག་གིས་དཔེ་མཚོན་ནས།། དོན་རྗེས་དཔག་གཏན་ལ་འབེབས་ཀྱང་འབེབས།། བློ་ཡང་ཟ་བར་ཆ་མཆིས་ཀྱང་།། སྐུ་ཕྱག་རྒྱ་བསྟེན་པར་གླུ་འདི་གསོན།། ",
  "ཤར་རྒྱ་ཡི་བཀྲ་ཤིས་ཁྲི་སྒོ་ན།། རྒྱ་མོ་དར་འཐག་རླབས་ཀྱིས་འཐག། སྤུན་ནང་ལེན་གྱི་སྐུད་མདའ་མ་ལོག་ན།། ཕྱི་དུས་ཀྱི་རླུང་གིས་མི་གཡོ་བས།། ཡིད་གཞུངས་ལས་ཐོགས་ཤིག་གུ་ལིང་དར།། བྱང་གྱིམ་ཤམ་ཧོར་གྱི་རྒྱལ་ས་ན།། གྱད་དམ་ལེན་གཡུལ་དུ་ཞུགས་པ་ལ།། ནང་སྲེད་ལོག་ཀུ་ཡིས་མ་བཏབ་ན།། གེ་སར་དམག་གིས་མི་འཇིགས་ཀྱིས།། ",
  "སྲིད་ཞི་བས་སྐྱོངས་ཤིག་མཛངས་ཀྱི་འཕྲུལ།། ནུབ་ཏ་ཟིག་རྒྱལ་པོའི་འཕྲང་སྒོ་ན།། སྤ་རྟགས་ཤ་དུང་གི་སྒོ་མོ་ལ།། ནང་ཁྲོ་ཆུའི་གཟེར་མགོ་མ་ལོག་ན།། ཕྱི་འཁྲུལ་འཁོར་སྒྱོགས་ཀྱིས་མི་འཇིགས་ཀྱིས།། ",
  "ནང་ཁོང་གཟེར་སྡོམས་ཤིག་འཁྲུལ་གྱི་སྒོ།། ལྷོ་བལ་པོ་རྡོ་འབུགས་ཀྱི་ཡུལ་ཁམས་ན།། ཙནྡན་སྨན་གྱི་སྡོང་པོ་ལ།། ཤིང་རྟ་ཡུ་ནང་ནས་མ་ཤོར་ན།། ཕྱི་མོན་པ་སྟར་ཐོགས་མི་འོང་གིས།། ",
  "ཤིང་ནང་སྲིད་སྡོམས་ཤིག་ནགས་མ་ལྗོངས།། གནས་དབེན་པ་བྲིན་གྱི་ཆུ་དབར་ན།། ཁྱེད་མི་ལ་རས་པ་སྒོམ་བཟང་པོ།། ནང་རྣམ་རྟོག་འདྲེ་རུ་མ་ལངས་ན།། ཕྱི་གདོན་དང་བགེགས་ཀྱིས་མི་འཇིགས་པ་ས།། ནང་སེམས་རྒྱུད་སྦྱོངས་ཤིག་རྣལ་འབྱོར་པ།། ཡིད་ཁུ་འཕྲིག་མ་བྱེད་བརཏལ་ཞུགས་ཅན།།",
  "",
  "ཁྱོད་ཆོས་ཉིད་སྟོང་པའི་བྲག་རི་ལ།། ཏིང་འཛིན་མི་གཡོའི་རྫོང་བཟུང་ནས།། བྱང་ཆུབ་སེམས་ཀྱི་གོས་གྱོན་ཞིང་།། ཤེས་རབ་སྙིང་རྗེའི་མཚོན་བདར་ཏེ།། བདུད་བཞིའི་དམག་གིས་མཐའ་བསྐོར་ཡང་།། གཟུང་འཛིན་གྱི་གྲོང་དུ་མི་ཕེབས་ཤིང་།། གཤིན་རྗེའི་འཇིག་རྟེན་དགྲར་ལངས་ཀྱང་།། ཁྱོད་གཡུལ་ངོ་མི་ཕམ་རྒྱལ་བར་ངེས།། ",
  "ལར་ཕྱི་འདོད་ཡོན་སྣང་བ་ལྟད་མོར་ཆེ།། ནང་ཞི་གནས་ཀྱི་བསམ་གཏན་བྱིང་རྒོད་མང་།། ཡུལ་དགའ་གདུངས་ཀྱི་ཞེན་པ་འགྲོགས་ཡུན་རིང་།། ལྷག་མཐོང་གི་ཡེ་ཤེས་རྒྱུན་བྱ་ཙམ།། རྣམ་རྟོག་གི་ལྷ་འདྲེ་དགྲ་ཐབས་མཁས།། རེ་དོགས་ཀྱི་འཕྲང་ལ་བསྒུགས་བསྒུགས་ནས།། ང་བདག་གི་ཞགས་པས་འཆིང་ཉེན་ཡོད།། ",
  "ཁྱེད་དྲན་དང་ཤེས་བཞིན་གྱི་མེལ་ཚེ་གྱིས།། རྫོང་ལེགས་པར་སྲུངས་ཤིག་རྣལ་འབྱོར་པ།། གླུ་མཚོན་པའི་དཔེ་བཞི་དོན་དང་ལྔ།། ཚིག་སྙན་ངག་མུ་ཏིག་བསྟར་ལ་བརྒྱུས།། དོན་གསལ་བྱེད་མེ་ལོང་ཐུགས་ལ་བཀྲ།། དེ་མཁྱེན་པར་དགོངས་ཤིག་སྐལ་བ་ཅན།། ",
  "ཞེས་པ་མཚོན་པའི་དཔེ་བཞི་དོན་དང་བཅས་པའི་གླུ་རྗེ་བཙུན་གྱི་སྙན་དུ་ཕུལ་བ་ལས། ཡང་རྗེ་བཙུན་གྱིས་ལན་གསུངས་པ། ",
  "སྤྱིར་ཕྱི་རོལ་བདུད་ཀྱི་རིགས་ལྷ་འདྲེའི་བར་དུ་གཅོད་པ་ཐམས་ཅད་ནང་རྣམ་པར་རྟོག་པ་སེམས་ཀྱི་ཉེར་ལེན་ལས་བྱུང་བ། ",
  "ཁྱེད་ཅག་ཟེར་བ་ལྟར་བདེན་ན་ཡང་ངེད་རྣལ་འབྱོར་པ་འི་ལུགས་ཀྱི་བར་ཆད་ལ་སྐྱོན་དུ་མི་བལྟ་སྟེ། ལྟས་དང་ཆོ་འཕྲུལ་གྱི་རྣམ་པ་ཅི་བྱུང་ཡང་། དེ་ཉིད་བཀའ་དྲིན་ཅན་ནམ་འདོད་ཐོག་ཏུ་ཁྱེར་ཏེ་ལས་དང་པོ་པ་འི་གང་ཟག་ལེ་ལོ་ཅན་རྣམས་ལ་བརྩོན་འགྲུས་ཀྱི་ལྕག་འདེབས། ",
  "གཉེན་པོ་གློ་བུར་དུ་སྐྱེ་ཞིང་རིག་པའི་ངར་འདོན། ",
  "འདི་ཉིད་ཀྱིས་ལུས་ངག་དགེ་སྦྱོར་ལ་བསྐུལ་ནས་བསམ་གཏན་མྱུར་དུ་རྒྱུད་ལ་སྐྱེ་བའི་རྒྱུ་བྱེད་ལ། ལམ་གོམས་ཤིང་བརྟན་པ་ཐོབ་པ་རྣམས་ལ་ནི་དྲན་པ་ཡེ་ཤེས་ཀྱི་གསོས་འདེབས། ",
  "རིག་པ་འོད་གསལ་གྱི་མདངས་འདོན་ཞིང་ནང་ཏིང་ངེ་འཛིན་གྱི་རྩལ་སྦྱོང་།",
  "",
  "དེ་ལ་བརྟེན་ནས་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་ཞིང་ལམ་གྱི་བོགས་གོང་ནས་གོང་དུ་འབྱིན་པར་བྱེད་དོ།། ",
  "དུས་དེའི་གནས་སྐབས་ན་བདུད་རིགས་ཆོས་སྐྱོང་དུ་ཞལ་འགྱུར་ཞིང་། ཆོས་སྐྱོང་སྤྲུལ་སྐུར་མཐོང་བས་རྐྱེན་དངོས་གྲུབ་ཏུ་འབབ། ",
  "བར་ཆད་ལམ་དུ་སློངས། རྣམ་རྟོག་ཆོས་སྐུར་འཆར། སྐྱོན་ཡོན་ཏན་དུ་གྲོལ་ཏེ་ཐུན་མོང་ལམ་གྱི་མཐུན་རྐྱེན་ཐམས་ཅད་ཁྱེད་ཅག་གིས་སྒྲུབ་པར་བྱེད་དོ།། ",
  "མཐར་ཐུག་ཤེས་བྱའི་གཤིས་ལ་ལྷ་དང་འདྲེ་གཉིས་ཀ་མ་གྲུབ་སྟེ། རེ་དོགས་སྤོང་ལེན་གྱི་མཚན་མ་རང་སར་གྲོལ་བས། འཁྲུལ་པ་གཞི་མེད་དུ་རྟོགས་ཤིང་འཁོར་བ་ཕྱག་རྒྱ་ཆེན་པོར་ཤར་བ་དེ་ལ་གློ་བུར་གྱི་རྣམ་པར་རྟོག་པ་དབྱིངས་སུ་ཐིམ་པའི་ཆོས་སྐུ་འདུ་འབྲལ་མེད་པ་ཞེས་མིང་དུ་བཏགས་སོ་གསུངས་ནས། དེ་དག་གི་དོན་ཚིགས་སུ་བཅད་དེ་གསུངས་པ། ",
  "རྒྱལ་བའི་ཞིང་ཁམས་འཛམ་གླིང་འདིར།། སངས་རྒྱས་གཉིས་པ་ལྟར་གྲགས་ཤིང་།། མི་ནུབ་བསྟན་པའི་རྒྱལ་མཚན་གྱི།། ཅོད་པན་གཙུག་གི་ནོར་བུ་ལྟར།། ཀུན་གྱིས་བཀུར་ཞིང་མཆོད་པའི་གནས།། སྙན་པའི་བ་དན་སྒྲ་དབྱངས་ཀྱིས།། ཕྱོགས་རྣམས་ཀུན་ཏུ་ཁྱབ་པ་དེ།། རྗེ་མངའ་བདག་མཻ་ཏྲི་མ་ལགས་སམ།། དེ་ཉིད་ཞབས་ཀྱི་པདྨོ་ལ།། གུས་པར་བརྟེན་ཅིང་བཅུད་འཐུངས་པས། ལྟ་བའི་ཡང་རྩེ་ཕྱག་རྒྱ་ཆེ།། མཐའ་བྲལ་གཉུག་མའི་དོན་རྟོགས་ཤིང་།། ཡོན་ཏན་ཐམས་ཅད་རབ་རྫོགས་ཏེ།། སྐྱོན་རྣམས་ཀུན་གྱིས་མ་གོས་པ།། བདེ་གཤེགས་སྤྲུལ་པ་མི་གཟུགས་ཅན།། སྐྱེས་མཆོག་མར་པས་འདི་སྐད་གསུངས།། ",
  "ཕྱི་སྣང་བ་ཇི་ལྟར་སྣང་ལགས་ཀྱང་།། མ་རྟོགས་དུས་ན་འཁྲུལ་སྣང་སྟེ།། ཡུལ་གྱི་ཞེན་པས་འཆིང་བར་བྱེད།། རྟོགས་པ་རྣམས་ལ་སྒྱུ་མར་སྣང་།། ",
  "ཡུལ་སྣང་སེམས་ཀྱི་གྲོགས་སུ་འཆར།། མཐར་ཐུག་དོན་ལ་སྣང་མ་མྱོང་།། སྐྱེ་མེད་ཆོས་སྐུར་དག་གོ་གསུངས།། ",
  "ནང་འགྱུ་བ་ཡིད་ཀྱི་རྣམ་ཤེས་འདི།། མ་རྟོགས་དུས་ན་མ་རིག་པ།། ལས་ཉོན་མོངས་ཀུན་གྱི་གཞི་རྩ་ཡིན།།",
  "",
  "རྟོགས་ན་རང་རིག་ཡེ་ཤེས་ཏེ།། དཀར་པོའི་ཡོན་ཏན་རྫོགས་པར་འབྱུང་།། ",
  "མཐར་ཐུག་དོན་ལ་ཡེ་ཤེས་མེད།། ཆོས་རྣམས་ཟད་སར་སྐྱོལ་ལོ་གསུངས།། ཉེར་ལེན་གཟུགས་ཀྱི་ཕུང་པོ་འདི།། མ་རྟོགས་དུས་ན་འབྱུང་བཞིའི་ལུས།། ན་ཚ་སྡུག་བསྔལ་དེ་ལས་འབྱུང་།། རྟོགས་ན་ལྷ་སྐུ་ཟུང་འཇུག་སྟེ།། ཐ་མལ་ཞེན་པ་བཟློག་པ་ར་བྱེད།། མཐར་ཐུག་དོན་ལ་ལུས་མེད་དེ།། སྤྲིན་བྲལ་མཁའ་ལྟར་དག་གོ་གསུངས།། ",
  "གདོན་གནོད་སྦྱིན་ཕོ་མོའི་སྣང་བ་འདི།། མ་རྟོགས་དུས་ན་བདུད་ཡིན་ཏེ།། ཐོ་འཚམ་བར་དུ་གཅོད་པར་བྱེད།། རྟོགས་ན་བགེགས་རྣམས་ཆོས་སྐྱོང་སྟེ།། སྣ་ཚོགས་དངོས་གྲུབ་ཁྱེད་ལས་བྱུང་།། མཐར་ཐུག་དོན་ལ་ལྷ་འདྲེ་མེད།། རྣམ་རྟོག་ཟད་སར་སྐྱོལ་ལོ་གསུངས།། ",
  "སྤྱིར་ཐེག་པའི་མཐར་ཐུག་གསང་སྔགས་ཀྱི།། རྣལ་འབྱོར་བླ་མེད་རྒྱུད་ནས་ཀྱང་།། ཁམས་འདུས་པ་རྩ་ཡི་རྟེན་འབྲེལ་གྱིས།། ཕྱི་རོལ་འདྲེ་གཟུགས་མཐོང་བར་གསུངས།། ",
  "དེ་རང་སྣང་བརྫུན་དུ་མ་ཤེས་ཤིང་།། བདེན་ནོ་སྙམ་ན་ཤིན་ཏུ་རྨོངས།། ང་སྔོན་ཆད་རྨོངས་པས་མགོ་བོ་འཁོར།། མ་རིག་འཁྲུལ་པ་འི་ཚང་དུ་ཞུགས།། ",
  "ཕན་གནོད་ཀྱི་ལྷ་འདྲེ་བདེན་པར་བཟུང་།། ང་གྲུབ་ཐོབ་རྗེ་ཡི་བཀའ་དྲིན་གྱིས།། འཁོར་འདས་དགག་སྒྲུབ་མེད་པར་གོ།། ཅིར་སྣང་ཕྱག་རྒྱ་ཆེན་པོར་ཤར།། ",
  "འཁྲུལ་པ་གཞི་མེད་དུ་རྟོགས་པ་དེས།། རིག་པའི་ཆུ་ཟླ་རྙོག་པ་དྭངས།། འོད་གསལ་གྱི་ཉི་མ་སྤྲིན་དང་བྲལ།། མ་རིག་མུན་པ་མཐའ་ནས་སངས།། ",
  "རྨོངས་པའི་མགོ་འཁོར་ཡལ་ནས་ཐལ།། ཡིན་ལུགས་ཤིག་ནང་ནས་འཆར་གྱིན་གདའ།། ལར་འདྲེར་འཛིན་གྱི་རྣམ་རྟོག་རིན་པོ་ཆེ།། གཞི་སྐྱེ་མེད་ཀྱི་གསལ་འདེབས་ངོ་མཚར་ཆེ།། ",
  "ཞེས་བླ་མའི་གསུང་ཚད་མར་འཛིན་ཞིང་། གདམས་ངག་ལ་ངེས་ཤེས་སྐྱེས་པའི་མགུར་དེ་རྣམས་རྗེ་བཙུན་གྱིས་བཞེས་པ་ལས། གདོན་ཆེན་པོ་བཅོ་བརྒྱད་ཀྱི་གཙོ་བོར་སྨོས་པའི་དེར་ཚོགས་པའི་ལྷ་འདྲེ་རྣམས་ན་རེ། ཁྱེད་བརྟན་པ་ཐོབ་པའི་རྣལ་འབྱོར་པ་ར་འདུག་པ་།",
  "",
  "ངེད་ཀྱིས་དེ་ལྟར་ངོ་མ་ཤེས་ཏེ། སྔོན་ཆད་ཐོ་འཚམ་ཞིང་བར་ཆད་བྱས་པ་རྣམས་ཤིན་ཏུ་གནོང་ཞིང་འགྱོད་པས་བཟོད་པ་ཆེན་པོར་བཞེས་འཚལ། ",
  "དེ་ཕྱིན་ཆད་ཁྱེད་ཀྱི་ཅི་གསུང་བའི་བཀའ་ཉན་ཞིང་འབངས་སུ་མཆི་བས་བཀའ་བསྒོ་བའི་ལས་དང་བྱ་བ་གང་ཡིན་པ་དེ་དག་ཐམས་ཅད་ངེད་ཅག་ལྷ་འདྲེ་རྣམས་ཀྱིས་བསྒྲུབ་པར་བགྱིའོ་ཞེས་ཁས་བླངས་ནས། དེར་ཚོགས་པའི་ལྷ་འདྲེ་རྣམས་ཀྱིས་ཕྱག་གྱང་འགྱེལ་བ་ལྟར་འཚལ་ཏེ། སོ་སོ་རང་རང་གི་གནས་སུ་གྱེས་ནས་སོང་སྐད། ",
  "རྗེ་རས་པ་ཆེན་པོ་མཚན་བརྗོད་པར་དཀའ་བ་དཔལ་བཞད་པ་རྡོ་རྗེ་དང་། འཇིག་རྟེན་མིག་བསྒྱུར་གྱི་ཌཱ་ཀི་མ་ལྔའི་ཞུས་ལན་མགུར་དུ་བླངས་པ་རྣམས་ངན་རྫོང་སྟོན་པ་བོ་དྷི་རཱ་ཛས་མི་བརྗེད་གཟུངས་སུ་ཡི་གེར་བཀོད་པ་སྙན་དངགས་མུ་ཏིག་རྒྱན་གྱི་ཕྲེང་བ་ཞེས་བྱ་བ་རྫོགས་སོ།།།། ",
  "༈ན་མོ་གུ་རུ། བདེ་གཤེགས་སྤྲུལ་པ་གཙུག་གི་རྒྱན།། སྐྱེས་མཆོག་མར་པ་ལོ་ཙྪ་ཡི།། ཞལ་ནས་བབས་པའི་བདུད་རྩི་དང་།། སྙན་བརྒྱུད་ལྷན་ཅིག་སྐྱེས་པ་ཡི།། ཐུགས་ལས་འཁྲུངས་པའི་ཡེ་ཤེས་ཀྱིས།། བྱིན་གྱིས་བརླབས་པའི་རྣལ་འབྱོར་པ།། མཚན་མི་ལ་ཞེས་བྱར་གྲགས་པ་ཡི།། ཕ་རས་པ་དེ་ལ་གུས་ཕྱག་འཚལ།། ",
  "ཡུལ་ཡ་མཚན་ཆེ་བ་བལ་བོད་གཉིས་ཀྱི་སོ་མཚམས། གངས་མཐོན་མཐིང་རྒྱལ་མོ་ན་བུན་འཐིབས་པའི་གཡས་མགུལ། སྤྲིན་ཨ་བ་གསེར་མདོག་ལྡིང་བའི་འོག། ལྡིང་མདོ་ཤོད་ཤེལ་གྱི་ར་བས་བསྐོར་བའི་དབུས། དངོས་གྲུབ་ཀྱི་ཆུ་བོ་ལོ་ཏ་ཧན་གྱི་ཀླུང་འགྲམ། གནས་བྱིན་གྱིས་བརླབས་པ་སྨན་ལུང་ཆུ་དབར་གྱི་ཕོ་བྲང་ན། རྗེ་རས་པ་ཆེན་པོ་མཚན་ཡོངས་སུ་གྲགས་པ་མི་ལ་རྣལ་འབྱོར་པ་ཞེས་བྱ་བ། བཀའ་གསང་བ་བླ་ན་མེད་པ་ཐེག་པ་མཆོག་གི་དོན་ལ་ཐུགས་ཀྱི་སྣང་བ་ཕྱོགས་མེད་དུ་ཤར་བ། ཚད་མེད་པའི་བྱང་ཆུབ་ཀྱི་སེམས་ཀྱིས་ནང་གི་ཐུགས་ཡོངས་སུ་སྦྱངས་པའི་སྐྱེས་བུ། ",
  "མས་བརྟན་པའི་དགའ་བ་བཞི། ",
  "མགྲིན་པ་ལོངས་སྤྱོད་ཀྱི་གནས་སུ་ཕྱིན་པས། རྡོ་རྗེ་གླུའི་མཛོད་རང་ཤུགས་སུ་བརྡོལ་བ། ",
  "སྒྲུབ་བརྒྱུད་ཀྱི་བྱིན་རླབས་རྒྱུན་མ་ཆད་པས་ཐ་མལ་གྱི་སྣང་བ་ཡེ་ཤེས་སུ་བསྒྱུར་བ་མཁྱེན་ཞིང་། བརཏལ་ཞུགས་སྨྱོན་པའི་སྤྱོད་པས་མ་དད་པའི་བདུད་དང་ལོག་འདྲེན་ཚར་གཅོད་པ་ར་ནུས་པའི་དཔའ་བོ་ཆེན་པོ་དེ། ཐུགས་ཆོས་ཉིད་གཉུག་མའི་ངང་ལས་མ་གཡོས་བཞིན་དུ། བརྩེ་བ་ཆེན་པོས་གཞན་དོན་ལ་གཟིགས་ནས། ཟད་པར་འབྱུང་བའི་སྐྱེ་མཆེད་སྣང་བ་མི་སྣང་བར་བསྒྱུར་ཞིང་ཟིལ་གྱིས་གནོན་པ་དང་།",
  "བཀོད་པ་ལུས་ཀྱི་རྫུ་འཕྲུལ་སྣ་ཚོགས་བསྟན་ནས་དཀར་ཕྱོགས་ལ་དད་པའི་མི་དང་མི་མ་ཡིན་འགའ་དང་འགའི་དོན་མཛད་ཅིང་བཞུགས་པ་ལས། ཆུ་མོ་སྦྲུལ་གྱི་ལོ་དབྱར་ཟླ་ར་བའི་ཚེས་བཅུ་གཅིག་གི་ནུབ་མོ་མཚར་སྡུག་འོད་དུ་ཆགས་པའི་བུད་མེད་བཟང་པོ་ལྔ་ཞབས་དྲུང་དུ་འོངས་ནས། བསྐོར་བ་མང་དུ་བྱས་ཕྱག་ཟུང་དུ་ཐིམ་པ་བརྒྱད་བཙལ་ནས། བ་མེན་གྱི་ཞོ་ཡིན་ཟེར་བ་མུ་མེན་གྱི་སྐྱོགས་གང་ཕྱག་ཏུ་ཕུལ་ནས་གཡོན་ཟུར་ངོས་སུ་གྲལ་ལ་འཁོད་དེ། ངེད་ཅག་བུད་མེད་ལྔ་པོ་འདི་རྗེ་བཙུན་ལ་སེམས་བསྐྱེད་ཞུར་མཆིས་པས་ཐུགས་ལ་གདགས་འཚལ་ཟེར་ནས། ཞུ་བ་འབུལ་དུ་བྱུང་བ་ལས། རྗེ་བཙུན་གྱིས་ཐུགས་དགོངས་བཏང་བ། ",
  "ཡོངས་འདི་ལྟ་བུའི་རིན་པོ་ཆེའི་སྐྱོགས་ཁྱད་པར་ཅན་དང་། བཅུད་ཡ་མཚན་ཆེ་བ་སྔ་ནས་མ་མཐོང་བའི་ཁ་ཟས་འདི་འདྲ་བ་ཡང་མི་ཡིས་མི་རྙེད་ལ། ཕྱག་དང་བསྐོར་བ་གོ་ལོག་ཏུ་བྱེད་ལུགས་ཀྱིས་འདི་ཀུན་ལྷ་འདྲེ་ཡིན་པར་འདུག་སྙམ་དུ་ཐུགས་ལ་མཁྱེན་ནའང་། ཅུང་ཞིག་སྤྱོད་ལམ་གྱི་རྣམ་འགྱུར་བརྟག་པ་དང་། ངག་དྲང་པོར་ཟློའམ་མི་ཟློ་བརྟག་པ་འི་ཕྱིར་ཆ་མེད་ཅིང་མི་མཁྱེན་པའི་ཚུལ་དུ་བྱས་ཏེ་ཁྱེད་ཅག་སུ་ཡིན་ག་ནས་འོངས། ",
  "ཞེས་སྙན་དངགས་མགུར་དུ་བཞེངས་ནས་བྲིས་པ། ",
  "རྗེ་སྐུ་བཞིའི་ངོ་བོ་རྡོ་རྗེ་འཆང་།། རྩོད་ལྡན་བསྟན་པའི་སྙིགས་མ་ལ།། སྐལ་ལྡན་འགའ་ཡི་དོན་གཟིགས་ནས།། འཛམ་གླིང་བྱང་ཕྱོགས་བར་དྷ་ན།། རི་བོ་གངས་ཅན་རྒྱུད་འདི་རུ།། སྒྲ་སྒྱུར་ལོ་ཙྪར་སྐུ་སྤྲུལ་པ།། མི་མཆོག་སེང་གེའི་ང་རོ་ཅན།། བླ་མེད་ཐེག་པའི་སྒྲ་སྒྲོག་ཅིང་།། སྒྲ་དེ་ཐོས་པ་ཙམ་གྱིས་ཀྱང་།། ངན་འགྲོ་ལོག་པར་མི་ལྟུང་སྐད།། ",
  "དེ་སླད་ཕྱིར་ན་ཞུ་བའི་དོན།། མི་ང་ལ་ལྟོས་པའི་འགྲོ་རྒྱུད་རྣམས།། བྱིན་རླབས་དངོས་གྲུབ་རྗེ་ལ་རེ།། ཕ་ཁྱེད་ཀྱི་ཐུགས་རྗེའི་ལྕགས་ཀྱུ་ཡིས།། རང་དབང་མེད་པར་སེམས་གཡོ་ཞིང་།། རྟོགས་པའི་མྱུ་གུ་བསྐྱེད་དུ་གསོལ།། དེ་རྗེས་སྙན་དུ་གསོལ་བ་ཡང་།། དག་པ་ནམ་མཁའི་ཞིང་ཁམས་ན།། རྒྱལ་བ་སྲས་བཅས་བཞུགས་པ་རྣམས།། ང་ཐེག་ཆེན་ལམ་གྱི་རྣལ་འབྱོར་པ།། གདུལ་བྱའི་པདྨོ་ཁ་ཕྱེ་ནས།། ལྷ་ཁྱེད་ཀྱི་ཐུགས་རྗེའི་ཉི་མ་ཡི།། འཆར་ཀ་འོད་ཀྱི་དྲ་བ་ཡིས།། བློ་གྲོས་པདྨོའི་འདབ་རྒྱས་ཤིང་།། ཚད་མེད་བཞི་ལྡན་ཟེའུ་འབྲུའི་ཚོགས།། དེ་རིང་ཉིད་དུ་འཁྲུང་བར་མཛོད།། ",
  "གྲལ་གཡོན་ན་འཁོད་པའི་བཞིན་བཟང་མ།། སྲིང་མོ་ཁྱོད་ལ་དྲི་རྒྱུ་ཡོད།། དྲི་བ་དོན་གཞན་མ་མཆིས་ཏེ།། ཁྱེད་མི་འམ་ལྷ་འདྲེ་ངོ་མ་ཤེས།།",
  "བུད་མེད་ལུས་ལ་ཡ་མཚན་ཅན།། སྔར་མ་མཐོང་བའི་མོ་བཙུན་ལྔ།། མཚར་སྡུག་འོད་དུ་ཆགས་པ་ལྔ།། འོད་འཕྲོ་ལྷ་ཡི་བུ་མོ་ལྔ།། ཁྱེད་དང་པོ་རྒྱང་ནས་མཐོང་ཙ་ན།། བུད་མེད་སྡེར་ཆགས་ཁྲོམ་དུ་ཚོགས།། སྨག་རུམ་འཐིབས་ཀྱི་ན་བུན་བཞིན།། བརྟགས་ན་མི་བརྟན་ཡལ་ཡོལ་བྱེད།། འདི་ལ་ཧ་ཅང་ཡིད་མ་ཆེས།། ",
  "དེ་ནས་ལམ་དུ་ཞུགས་ཙ་ན།། མུ་ཏིག་བསྟར་ལ་བརྒྱུས་པ་བཞིན།། ཀྲིག་གེ་ན་རེ་འོང་བ་མཐོང་།། ",
  "ཁྲིམས་ལ་གནས་པའི་མོ་བཙུན་རྣམས།། འཇོ་སྒེག་བཞད་འགྲོས་ལྟད་མོར་ཆེ།། ད་ལྟ་དྲུང་དུ་ལྷགས་ཙ་ན།། ཐོ་རངས་ཤར་གྱི་སྐར་ཆེན་བཞིན།། རིམ་གྱིས་ཇེ་ཉུང་ཇེ་ཉུང་ཐལ།། དུ་མར་འགྱེད་ཅིང་སྡུད་ལུགས་ཀྱིས།། སྲིད་པའི་ལྷ་འདྲེ་ཡིན་ནམ་སྙམ།། ",
  "བརྟགས་ན་མི་བཟོད་ཤིན་ཏུ་འཛུམ།། ཕན་ཚུན་བལྟ་ཞིང་མིག་བསྒྱུར་མ།། ཕྲ་མན་ཌཱ་ཀི་ཡིན་ནམ་ཅི།། ",
  "ཆོས་བསྐོར་གཡས་ནས་བྱེད་རྒྱུ་ལ།། བསྐོར་བ་གོ་བཟློག་གཡོན་ནས་བྱེད།། འདིས་ཀྱང་ལྷ་འདྲེ་ཡིན་པར་ཤེས།། ",
  "སྤྱན་ཕྱག་གཡོན་ནས་སྟོབས་རྒྱུ་ལ།། སྤྱན་ཕྱག་གོ་བཟློག་གཡས་ནས་བྱེད།། འདིས་ཀྱང་ལྷ་འདྲེ་ཡིན་པར་ཤེས།། ",
  "མདུན་གྱིས་བདར་ཞིང་ཕྱག་འཚལ་བ།། དགུ་ཕྲུགས་ཕྱག་ལ་སྙུན་དྲི་གསུམ།། ནེམ་ནེམ་ཞུང་ཞུང་སྤྱན་ཕྱག་གཅིག། དེ་ནི་བཙུན་མོའི་ཕྱག་བབས་ཡིན།། ",
  "འདྲ་ལ་མི་མཐུན་ཁྱོད་ཀྱི་ལུགས།། ཕྱག་བརྒྱད་བར་དུ་བསྙུན་དྲི་གཉིས།། པུས་མོའི་ལྷ་ང་ས་ལ་བཙུགས།། ཕྱག་བབས་སྐྱེས་པའི་ལུགས་སུ་བྱས།། གཞན་དང་མི་མཐུན་ལྷ་འདྲེའི་ཕྱག། མི་ང་ལ་དྲངས་པའི་ཕྱག་རྟེན་འདི།། མུ་མེན་ཡོལ་གྱི་ཞལ་སྐྱོགས་ལ།། རིན་ཆེན་སྣ་ཚོགས་ཕྲ་བཀོད་པ།། འདི་མི་ཡིས་མི་རྙེད་ལྷ་འདྲེའི་ནོར།། ",
  "ང་མི་རྒན་བྱེས་ཐག་རིང་བ་དེས།། རྒྱལ་ཁམས་ཕྱོགས་མེད་བལྟས་བལྟས་ནས།། ངོ་མཚར་ཅན་གྱི་མཐོང་རྒྱ་དང་།། ཐོས་པའི་གཏམ་རྒྱ་བཤད་མི་རྫོགས།། ",
  "ལྕེ་རྐན་ཟས་ཀྱི་རོ་མྱོངས་པ།། མི་གཞན་པ་ས་མི་ཉུང་ལྷག་ན་ཡང་།།",
  "སྤྱན་གཟིགས་བ་མེན་རྒོད་ཀྱི་ཞོ།། འདི་འདྲ་སྔོན་ཆད་མཐོང་མ་མྱོང་།། ཡ་ཚན་ཆེ་བའི་ཞལ་ཟས་མྱོང་།། འདི་མི་ལ་མ་མཆིས་ལྷ་འདྲེའི་ཟས།། གཏམ་གཞན་ལ་བཟླས་ན་ངོ་མཚར་ཆེ།། ཁྱད་པར་སེམས་བསྐྱེད་ཞུའོ་སྐད།། ",
  "ཁྱེད་དཀར་པོའི་ཕྱོགས་ཀྱི་མི་མ་ཡིན།། བསྟན་ལ་རབ་དགའ་དད་པ་ཅན།། སྔོན་སྦྱངས་བག་ཆགས་ཡོད་པར་ངེས།། མི་ང་ཡང་དགའ་ཞིང་སྤྲོ་བ་སྐྱེས།། ",
  "ཁྱེད་ད་དུང་ཉོན་ཅིག་བཞིན་བཟང་མ།། མི་ངས་ཀྱང་མ་ཤེས་དྲི་བ་ཡོད།། གཏམ་རྫུན་གྱིས་མ་བསླད་གསོང་པོར་སྨྲོས།། ཁྱེད་ད་ནང་འོངས་པ་ག་ནས་འོངས།། དོ་ནུབ་འགྲོ་བ་གང་དུ་འགྲོ།། ཕོ་བྲང་རྟེན་ས་གང་ན་ཡོད།། རིགས་སམ་སྡེ་ཚན་གང་དུ་གཏོགས།། དབང་བསྒྱུར་ལས་ནི་ཅི་དང་ཅི།། དངོས་གྲུབ་ཇི་ལྟར་སྟེར་བར་ནུས།། མི་ང་དང་སྔོན་ཆད་གང་དུ་ཕྲད།། གཏམ་གཞན་ལས་ཐོས་སམ་ཇི་ལྟར་ཤེས།། བཀའ་མཆིད་མ་འགྱིང་དྲང་པོར་སྨྲོས།། ",
  "ཞེས་པ་འི་མགུར་བཞེངས་ཏེ་དྲི་བ་མཛད་པ་ལས། ཡང་རྫུ་འཕྲུལ་ཅན་གྱི་བུད་མེད་དེ་དག་གིས་ཆེད་དུ་བསྐྱར་ཏེ་སླར་ཞུས་པ། ",
  "རྗེ་བཙུན་སྐྱེས་བུ་དམ་པ་ཁྱེད་སྐུ་ཚེ་སྔ་མ་ལ་བསོད་ནམས་བསགས་པའི་སྟོབས་ཀྱིས་དུས་འདིར་གྲུབ་ཐོབ་བརྒྱུད་པའི་བླ་མ་ཁྱད་པར་ཅན་དང་མཇལ། བདུད་རྩི་གསུང་གི་འོད་ཟེར་ཐུགས་ལ་བབས་པས་འཇིག་རྟེན་ཆོས་བརྒྱད་དང་འདོད་པའི་ཡོན་ཏན་ཐམས་ཅད་སྒྱུ་མ་ལྟ་བུར་གཟིགས་ཤིང་བརྩེ་བ་ཆེན་པོས་གཞན་དོན་ཁོང་དུ་ཆུད་པས། སྲིད་པའི་ཆུ་ཀླུང་ཆེན་པོ་རྦ་རླབས་རབ་ཏུ་འཁྲུགས་པ་འདི་ལས་མྱུར་དུ་བརྒལ་བར་བཞེད་།",
  "",
  "དཀའ་བ་དྲག་པོ་སྣ་ཚོགས་ཀྱི་སྒོ་ནས་སྒྲུབ་པ་ལ་ནན་ཏན་དུ་མཛད་པའི་ཕྱིར། ནང་རིག་པ་ཏིང་ངེ་འཛིན་གྱི་རྩལ་སྦྱངས་ཏེ། མངོན་པར་ཤེས་པ་རྒྱ་ཆེན་པོ་དང་ལྡན་པས་ལྐོག་ཏུ་གྱུར་པའི་གཞན་རྒྱུད་ཀྱི་རྟོག་པ་མེ་ལོང་ནང་གི་གཟུགས་བརྙན་ལྟ་བུར་གཟིགས་ཏེ། ངེད་ཅག་རྣམས་ཀྱི་རིགས་དང་རུས་དང་ཆོ་འབྲང་ལ་སོགས་པ་ཇི་ལྟ་བ་བཞིན་དུ་དགོངས་ན་ཡང་མི་མཁྱེན་པའི་ཚུལ་དུ་དྲི་ཞིང་རྨེད་པར་མཛད་པ་ལ། ཅིའི་ཕྱིར་མི་སྨྲ་སྟེ་ཚུལ་ཇི་ལྟ་བ་བཞིན་དུ་བརྗོད་པར་བགྱི་ཡིས། རྗེ་བཙུན་ཆེན་པོ་ཅུང་ཟད་སྙན་གསོན་འཚལ་ཞེས་ངག་ཚིག་ཏུ་བཀྲོལ་ཏེ་བརྡ་སྦྱར་བའི་རྗེས་ལ་རྫུ་འཕྲུལ་ཅན་གྱི་བུད་མེད་དེ་དག་གིས་མགྲིན་གཅིག་ཏུ་བསྡེབས་ནས་སྙན་ངག་གླུར་བླངས་ཏེ་ལན་བཏབ་པ། ",
  "གདོང་དམར་སྲིན་མོ་བོད་ཀྱི་ཡུལ།། ཁ་བ་ཅན་ལྗོངས་པཀྵུའི་འགྲམ།། གནོད་སྦྱིན་གངས་ཀྱི་ར་བ་འདིར།། ལྔ་ལྡན་སྙིགས་མའི་དུས་འདི་རུ།། འཁྲུངས་དཀའི་སྐྱེས་བུ་བྱོན་པ་དེ།། རྗེ་མི་ལ་རྣལ་འབྱོར་མ་ལགས་སམ།། ",
  "ཁྱེད་སྔོན་སྦྱངས་བསོད་ནམས་བསགས་པའི་ཕྱིར།། དུས་འདིར་བླ་མ་དགེ་བའི་བཤེས།། གྲུབ་ཐོབ་བརྒྱུད་པས་རྗེས་སུ་བཟུང་།། བྱིན་རླབས་བདུད་རྩིའི་རྒྱུན་བབས་པས།། ཁྱོད་ཀྱི་རྣམ་ཤེས་གཡོས་གྱུར་ནས།། སྣང་གྲགས་སྒྱུ་མར་ཐུགས་ལ་ཤར།། ",
  "སྤང་དཀའི་འཇིག་རྟེན་བློ་ཡིས་བཏང་།། དཀའ་སྤྱད་སྙིང་རུས་དྲག་པོ་ཡིས།། སྐད་ཅིག་མ་ཡེངས་བསྒོམས་པའི་ཕྱིར།། ད་ལྟ་ནམ་མཁའི་རྣལ་འབྱོར་པ།། དོན་དམ་ཆོས་སྐུའི་ངོ་བོར་བཞུགས།། ",
  "སྤྲོས་བྲལ་ངང་ལས་མ་གཡོས་བཞིན།། ཟད་པར་འབྱུང་བའི་སྐྱེ་མཆེད་རྣམས།། མི་སྣང་ཟིལ་གྱིས་གནོན་པ་དང་།། སྤྲུལ་པ་དུ་མར་འགྱེད་ལ་སོགས།། སྣ་ཚོགས་རྫུ་འཕྲུལ་བསྟན་ནས་ཀྱང་།། ཁྱེད་ལ་དད་པའི་སྐྱེ་བོ་རྣམས།། རབ་ཏུ་དགའ་ཞིང་ངོ་མཚར་བས།། བ་སྦུ་གཡོ་ཞིང་མཆི་མ་འཁྲུག། ",
  "དེ་ཕྱིར་རྗེ་བཙུན་གཙུག་གི་ནོར།། ཀུན་གྱིས་བཀུར་ཞིང་མཆོད་པའི་འོས།། དཔལ་ལྡན་རྗེ་བཙུན་འགྲོ་བའི་མགོན།། རྒྱལ་སྲས་བཞད་པ་ཁྱོད་ཉིད་ལ།། ཞུ་བ་དོན་གཞན་མ་ལགས་ཏེ།། ངེད་ཅག་བསོད་ནམས་དམན་པའི་རིགས།། མཁའ་ལ་རྒྱུ་བའི་མི་མ་ཡིན།། ",
  "ད་ལྟ་སྤྱན་སྔར་འཁོད་པ་ཡི།། བུད་མེད་ལྔ་པོ་འདི་རྣམས་ལ།། བརྩེ་བ་ཆེན་པོས་ཁྱེད་ཉིད་ཀྱི།། ཐུགས་རྗེ་བསིལ་བའི་སྤྲིན་ཕུང་ལས།། བྱིན་རླབས་བདུད་རྩིའི་ཆར་བབ་སྟེ།། གདུལ་དཀའ་ཉོན་མོངས་ཐ་བའི་རྒྱུན།། རབ་ཏུ་ཚིམ་ཞིང་བརླན་གྱུར་ནས།། བླ་མེད་ཐེག་པ་མཆོག་གི་སེམས།། རིན་ཆེན་མྱུ་གུ་བསྐྱེད་དུ་གསོལ།། ",
  "རྗེ་བརཏལ་ཞུགས་སྤྱོད་པའི་གཟིམ་མདངས་ཅན།། རྣལ་འབྱོར་དབང་ཕྱུག་ཁྱེད་ཉིད་ཀྱིས།། ཏིང་འཛིན་རིག་པའི་རྩལ་སྦྱངས་པས།།",
  "གཞན་རྒྱུད་ཁམས་དང་དབང་པོ་དང་།། རིགས་དང་རུས་དང་ཆོ་འབྲང་རྣམས།། མ་འདྲེས་གསལ་བར་གཟིགས་ན་ཡང་།། མི་མཁྱེན་ཚུལ་དུ་འདྲི་ཞིང་རྨེད།། ཁྱེད་ཅག་སུ་ཡིན་མ་ཤེས་གསུང་།། ",
  "ངེད་ཅག་འཇིག་རྟེན་གནོད་སྦྱིན་མོ།། རིགས་ནི་ཨ་ཛི་དྷ་ར་ཏ།། དུར་ཁྲོད་རྒྱུ་བའི་སྨེ་ཤ་ན།། འཇིག་རྟེན་མིག་བསྒྱུར་ཌཱ་ཀི་ཡིན།། དབང་བསྒྱུར་ལས་ནི་སྣ་ཚོགས་བྱེད།། འཇིག་རྟེན་དངོས་གྲུབ་ཅི་ཡང་སྟེར།། ",
  "ངེད་ད་ནང་ནམ་མཁའི་མཐོངས་ནས་འོངས།། སྤྲིན་གྱི་གོ་བར་ཕྱེ་ནས་འོངས།། ཉི་ཟེར་རྟ་ལ་ཞོན་ནས་འོངས།། ",
  "དོ་ནུབ་རྒྱ་གར་ཡུལ་དུ་འགྲོ།། བསིལ་བ་ཚལ་གྱི་དུར་ཁྲོད་དུ།། ཚོགས་ཀྱི་འཁོར་ལོ་བསྐོར་དུ་འགྲོ།། ",
  "ངེད་ཀྱི་ཕོ་བྲང་རྟེན་ས་ནི།། ལྡིང་མདོ་ཤོད་འདིའི་གཡས་ལོགས་ན།། གངས་ཟུར་གསུམ་དགུང་དུ་རྩེ་མཐོ་བ།། ཅོད་པན་ཤེལ་གྱི་ཟུར་ཕུད་ལ།། འོད་གསལ་ཉི་ཟླ་ཏ་ལེ་འཆར།། མགུར་ཆུ་བུམ་པ་ཡན་ཆད་ལ།། སྤྲིན་དཀར་ལྡིང་གི་གོ་ལྕོག་མཛེས།། རྐེད་པ་མན་ཆད་རྨང་གཞི་ལ།། ན་བུན་སྐྱི་བུན་འཐིབས་པ་དེ།། གངས་མཐོན་མཐིང་རྒྱལ་མོ་ཞེས་སུ་གྲགས།། དེ་བུད་མེད་ངེད་ཀྱི་ཕོ་བྲང་ཡིན།། ",
  "རྗེ་བཙུན་ཁྱེད་དང་མཇལ་བ་ཡང་།། ན་ནིང་དབྱར་ཟླ་ར་བ་ལ།། ཐོ་འཚམས་བར་གཅོད་རྩོམ་དུ་འོངས།། ཉོན་མོངས་ཁོང་ཁྲོ་ཁྱེད་ལ་མེད།། སྤྱིར་ཡང་དཀར་པོའི་ཆོས་ཆར་བབ།།",
  "ཀུན་ཀྱང་འགྱོད་བཞིན་བཟོད་གསོལ་ཕུལ།། དེ་རིང་དྲུང་དུ་ལྷགས་པ་ཡང་།། མི་མཆོག་སྐྱོབ་པ་ཁྱོད་ཉིད་ཀྱི།། ཞལ་ནས་བབས་པ་བདུད་རྩིའི་ཆར།། བཏུང་བས་སྐོམ་ཞིང་གདུངས་ལགས་ན།། དག་པ་བདུད་རྩིའི་ཆུ་རྒྱུན་གྱིས།། གདུང་བ་སོལ་ཅིག་སྐྱེས་བུ་མཆོག། ཅེས་པའི་དོན་དེ་དག་སྙན་ངག་གླུར་བླངས་ཏེ་ལན་འདེབས་སུ་བྱུང་བ་ལས། ",
  "རྗེ་བཙུན་གྱིས་ལན་གསུངས་པ། བཞིན་བཟང་མ་ཁྱེད་སྔོན་ཆད་ཤིན་ཏུ་མི་བསྲུན་ཞིང་ཐོད་རྒལ་ཆེ་བས། རྣལ་འབྱོར་པ་ང་ལ་ཡང་མི་སྡུག་པའི་ཚུལ་སྣ་ཚོགས་ཀྱིས་གནོད་ཅིང་འཚེ་བའི་ཐོ་འཚམ་པ་ཡང་ཡང་བྱས་ཏེ། ང་སྣང་བ་སེམས་ཀྱི་རྣམ་འཕྲུལ་དུ་ཤེས་ཤིང་། སེམས་ཉིད་འོད་གསལ་སྟོང་པར་ཐག་ཆོད་པས། འཁྲུལ་སྣང་གདོན་གྱི་བར་ཆད་ལ་ཡ་ང་བ་དང་། བག་ཚ་བ་རྡུལ་ཙམ་ཡང་བྱེད་མ་མྱོང་སྟེ། ",
  "དོན་འདི་ལ་རྗེས་སུ་དཔགས་ན་གང་ཟག་གཞན་སྒྲུབ་པ་ལྷུར་ལེན་པ་འི་སྐྱེས་བུ་དམ་པ་འགའ་ཞིག་དང་། འགྲོ་བ་ཕལ་པ་དུ་མ་ལ་གནོད་ཅིང་འཚེ་བར་བྱེད་པར་ཤེས་པས། སྔོན་ཆད་བྱས་པའི་ལས་ཀྱི་རྣམ་གྲངས་ལ་གནོང་ཞིང་འགྱོད་པའི་སེམས་ཀྱིས་མཐོལ་ཞིང་བཤགས་པར་བྱ་བ་དང་། ད་ཕྱིན་ཆད་སྲོག་གི་ཕྱིར་ཡང་གནོད་ཅིང་འཚེ་བར་མི་བྱེད་པར་ཁས་ལེན་ཞིང་དམ་འཆའ་ན་སྐྱབས་འགྲོ་སེམས་བསྐྱེད་སྦྱིན་པར་རུང་གི། དེ་ལྟ་མ་ཡིན་ན་ཕུང་སྣ་གྱོད་ཀྱིས་འདྲེན་མཛོ་སྦྲེལ་གཡང་ལ་ལྟུང་བས་ཐེག་པ་མཆོག་གི་སྡོམ་པ་སྦྱིན་པ་དང་། ཟབ་མོ་བཤད་པའི་སྣོད་དུ་མི་རུང་བས་མི་རྒན་ངའི་གླུ་འདིའི་དོན་གོ་བར་གྱིས་ལ་ཡིད་མ་ཡེངས་པར་རྣ་བ་གཏོད་ལ་ཉོན་ཅིག་ཅེས་གསུང་ལྷུག་པ་ར་བཀྲོལ་ནས། དྲིས་ལན་གླུའི་སྙན་ངག་ལེགས་བཤད་མགུར་དུ་བཞེངས་ཏེ་གདམས་པ། ",
  "དཔལ་དོ་ནུབ་སྲོད་ཀྱི་གུང་ཐུན་ལ།། ཕྱོགས་ཤར་ནས་འོད་ཅིག་མདངས་གསལ་བས།། སྨག་ཁྲི་མུན་མཐའ་ནས་སངས་བ་དེ།། ཆུ་ཤེལ་ཟླ་བ་མ་ལགས་སམ།། ",
  "ཟླ་ཟེར་མདངས་ཀྱི་རྟ་ཞོན་ནས།། ལུས་འོད་དུ་འཁྱིལ་ཞིང་འོང་བ་དེ།། ཁྱེད་འཇིག་རྟེན་ཌཱ་ཀི་མ་ལགས་སམ།། ",
  "ཆུ་བོ་ལོ་ཧི་ཏ་ཡི་ཀླུང་འགྲམ་ན།། རང་བྱུང་གི་དབེན་གནས་ཉམས་དགའ་བ།། ཆུ་དབར་དཔལ་གྱི་ཕོ་བྲང་ན།། བརཏལ་ཞུགས་སྤྱོད་པའི་སྨྱོན་པ་ཞིག། འབྱུང་བའི་ལུས་ལ་ཚ་གྲང་མེད།། ངོ་ཚ་མི་ཤེས་གཅེར་ཉལ་མཁན།། ཡིད་ལ་མི་བྱེད་སྙིང་པོའི་དོན།།",
  "སྐད་ཅིག་མ་ཡེངས་སྒོམ་དུ་མེད།། ནམ་མཁའི་མཚན་ཉིད་བལྟ་བ་དེ།། མི་ལ་སྒོམ་ཆེན་མ་ལགས་སམ།། ",
  "ང་སྤྱོད་པའི་རྣལ་འབྱོར་རས་པ་དང་།། ཁྱེད་རྫུ་འཕྲུལ་ཅན་གྱི་བུད་མེད་ལྔ།། གླུ་ཕར་ཅིག་ཚུར་ཅིག་ལེན་པ་དེ།། སྔོན་ཆད་སྨོན་ལམ་བཏབ་པར་ངེས།། ",
  "ཁྱོད་ད་ཅི་ཕན་ཆད་ངོ་མ་ཤེས།། ད་ནི་ངོ་ཤེས་གློ་བ་དགའ།། ན་ནིང་སོས་ཀྱི་ད་ཙམ་ན།། སྲིད་པའི་བུད་མེད་དབང་མོ་ཆེ།། གཙོ་མོ་ཁྱོད་ཀྱིས་གཡོས་གཡོས་ནས།། འཇིག་རྟེན་སྲིད་པའི་ལྷ་འདྲེ་ཚོགས།། དཔུང་བཞི་དམག་གི་རུ་དར་ཕྱར།། འཐབ་རྩོད་གཡུལ་ངོ་བཤམས་ནས་ཀྱང་།། གདུག་རྩུབ་མཚོན་གྱི་ཆར་འབེབས་ཤིང་།། མི་ང་ལ་བར་གཅོད་ཅི་མ་བྱས།། ",
  "ང་སྣང་བ་སེམས་སུ་ཐག་ཆོད་ཅིང་།། སེམས་ཉིད་སྟོང་པར་ཤེས་པའི་ཕྱིར།། འཁྲུལ་སྣང་བགེགས་ཀྱི་ཆོ་འཕྲུལ་ལ།། ཡ་ང་བག་ཚ་བྱེད་མ་མྱོང་།། ",
  "སྤྱིར་ཡང་ཁྱེད་ཅག་མཐོང་ཙམ་གྱིས།། ཁོ་བོ་ཤིན་ཏུ་མི་བཟོད་པས།། རང་དབང་མེད་པའི་སྙིང་རྗེ་སྐྱེས།། དཀར་པོའི་ཆོས་ཀྱི་འཇམ་ཆར་ཕབ།། ཁྱེད་སླར་ཡང་མོས་ཤིང་གུས་པར་གྱུར།། ",
  "དོ་ཅིག་ལོ་ཡི་དེང་སང་ན།། མཚར་སྡུག་ལྡན་པའི་བུད་མེད་ལྔ།། བསྐོར་ཞིང་བསྐོར་ཞིང་ཕྱག་འཚལ་ནས།། ཡ་མཚན་ཆེ་བའི་སྤྱན་གཟིགས་དྲངས།། རྩེ་གཅིག་གུས་པས་ཐལ་སྦྱར་ནས།། ངག་སྙན་པ་འི་ཚིག་གིས་ཞུ་འབུལ་བ།། བྱང་ཆུབ་སེམས་ཀྱི་སྤྲིན་ཕུང་ལས།། བདུད་རྩིའི་ཆོས་ཆར་ཕོབ་ཅིག་སྐད།། ",
  "ཁྱེད་དེ་ཙམ་གུས་པའི་སེམས་ཡོད་ན།། མི་ང་ཡི་ཅོད་པན་ནོར་བུ་ལ།། རྩ་གསུམ་པདྨའི་གདན་སྟེང་ན།། རྗེ་འགྲན་གྱི་དོ་མེད་བཀའ་དྲིན་ཅན།། སྒྲ་སྒྱུར་མར་པ་ལོ་ཙྪ་དེ།། ཁོང་ཐུགས་རྗེའི་སྤྲིན་བྲལ་ཟླ་བ་ལས།། དྲི་མེད་དཀར་པོའི་འོད་འཕྲོས་པ་ས།། གདུལ་བྱའི་སྙིང་གི་ཀུ་མུ་ད།། མཛེས་པའི་མེ་ཏོག་ཁ་ཕྱེ་ནས།། རྟོགས་པའི་ཟེའུ་འབྲུ་གཡོ་བར་བྱེད།། དེ་མཐོང་ངམ་འཇིག་རྟེན་མིག་བསྒྱུར་མ།།",
  "",
  "མ་མཐོང་སྒྲིབ་པ་ཆེ་བའི་ཕྱིར།། སྔོན་ཆད་འཁོར་བ་ཐོག་མེད་ཀྱི།། ཁ་ན་མ་ཐོ་ལྕི་བ་རྣམས།། མཐོལ་ཞིང་བཤགས་པར་མ་བྱས་ན།། ཟབ་མོ་བཤད་པའི་སྣོད་མི་རུང་།། ",
  "ཁྱེད་སྔོན་ཆད་མི་སྲུན་ཐོད་རྒལ་ཆེ།། ངན་སྤྱོད་གཡོ་སྒྱུ་གོམས་པའི་ཕྱིར།། ཕྱིན་ཆད་གཙིགས་ལ་དབབ་པ་ཡོད།། ཁས་བླངས་དམ་བཅའ་ལེན་སྤྱོད་ན།། བསྟན་པ་དོན་གཞན་མ་ལགས་ཏེ།། དགེ་དང་མི་དགེའི་ལས་རྣམས་ལ།། རྒྱུ་འབྲས་དག་པར་མ་བསམས་ན།། ངན་སོང་སྡུག་བསྔལ་མི་བཟོད་པས།། ཕྲ་ཞིང་ཕྲ་བའི་རྣམ་སྨིན་ལ།། བག་ཡོད་དྲན་པས་ཟིན་ཀྱང་འཚལ།། ",
  "འདོད་ཡོན་སྐྱོན་དུ་མ་བལྟས་ཤིང་།། ཞེན་པ་ནང་ནས་མ་ལོག་ན།། འཁོར་བའི་བཙོན་ར་མི་སྒྲོལ་བས།། ཐམས་ཅད་སྒྱུ་མར་ཤེས་པའི་བློས།། ཀུན་འབྱུང་གཉེན་པོ་བསྟེན་ཡང་འཚལ།། འགྲོ་དྲུག་དྲིན་ཅན་ཕ་མ་ལ།། བྱས་པ་དྲིན་དུ་མི་གཟོ་ན།། ཐེག་པ་དམན་པར་གོལ་བའི་སྐྱོན།། དེ་ཕྱིར་བརྩེ་བ་ཆེན་པོ་ཡིས།། བྱང་ཆུབ་སེམས་ལ་བསླབ་ཀྱང་འཚལ།། ",
  "ལེགས་བཤད་དེ་ཚོ་ཉན་སྤྱོད་ན།། ཐེག་ཆེན་ལམ་གྱི་རྣལ་འབྱོར་མ།། འོ་སྐོལ་མིང་སྲིང་ལྟ་སྤྱོད་མཐུན།། གནས་སྐབས་བགྲོད་པའི་ལམ་ཡང་གཅིག། ཡོན་ཏན་ཕྲིན་ལས་མཐར་ཕྱིན་པའི།། དག་པ་མངོན་དགའི་ཞིང་ཁམས་དེར།། འོ་སྐོལ་འཛོམ་པར་གདོན་མི་ཟ།། ཞེས་པ་འི་དོན་དེ་དག་རྗེ་བཙུན་གྱིས་མགུར་དུ་བཞེངས་ནས། བཀའ་སྩལ་པ་བཞིན་བཟང་མ་རྣམས་དུས་སྙིགས་མའི་སེམས་ཅན་ཉོན་མོངས་པ་ཤིན་ཏུ་རགས་པ་ཡིན་པས། ཅིག་ཅར་དུ་གཉེན་པོ་སྐྱེ་བ་ཡང་ཤིན་ཏུ་དཀའ་བས། རང་རང་སོ་སོའི་རྒྱུད་ཚོད་དང་སྦྱོར་ལ་ཅི་རིགས་པ་འི་དམ་བཅའ་ཁས་ལོངས་ཤིག་ཅེས་གསུངས་པས། ",
  "བཞིན་བཟང་མ་རྣམས་ཀྱིས་གསོལ་པ། རྗེ་བཙུན་ལགས་ཁྱེད་ཐུགས་བརྩེ་བ་ཆེན་པོས་མི་བཟོད་པའི་ཕྱིར་ལས་རྒྱུ་འབྲས་ཀྱི་དོན་ལ་ཆེད་དུ་བསྐྱར་ཞིང་ནན་ཏན་དུ་གསུངས་པ་ངོ་མཚར་ཆེ་ན་ཡང་། ངེད་ཅག་རྣམས་ཀྱིས་ནི་སྔོན་དུར་ཁྲོད་ཆེན་པོ་སིང་ཧ་ལ་ཞེས་བྱ་བ་དེར་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་དང་། ཏ་མ་ལ་རི་ཁྲོད་མ་དང་། གཏུམ་མོ་སྔོ་སངས་མ་ལ་སོགས་པ་ཞིང་སྐྱོང་གི་མཁའ་འགྲོ་མ་རྣམས་དང་། རྣལ་འབྱོར་མ་བྷི་ན་བཛྭ་ལ་སོགས་པ་གྲུབ་པ་བརྙེས་པའི་རྗེ་བཙུན་མ་འགའ་ཞིག་ལ་བྱང་ཆུབ་ཀྱི་སེམས་ཀྱི་ཕན་ཡོན་བརྗོད་པ་དང་། ལས་དཀར་ནག་གི་ཆོས་མང་དུ་ཐོས་པས། ད་དེ་ཙམ་དུ་གསུང་མི་འཚལ་གྱིས་ད་ལྟ་ལྟས་དང་ཆོ་འཕྲུལ་གྱི་རྣམ་པ་མི་སྡུག་པའི་ཚུལ་སྟོན་པ་ལྟར་འདུག་ནའང་ཁྱེད་རི་ཁྲོད་ཉུལ་བའི་བསམ་གཏན་པ་རྣམས་ལ་ཉམས་ཀྱི་གདེངས་ཅི་འདུག་བལྟ་ཞིང་རྟོགས་པའི་བོགས་དབྱུང་བའི་ཕྱིར་དང་། བཀའ་བསྟན་པ་སྤྱིའི་བྱ་ར་བཏང་བའི་སླད་དུ་བསྟན་པ་མ་ལགས་པ་ཞེ་ཐག་པ་ནས་གནོད་འགྱུར་གྱི་ལས་ཅུང་ཟད་ཀྱང་མི་བགྱིད་པར་འཚལ་བས་ཅི་ནས་ཀྱང་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གནང་བར་ཞུ་འཚལ་ཞེས་ཞུ་བ་འབུལ་དུ་བྱུང་བ་ལས། ",
  "དེར་རྗེ་བཙུན་གྱིས་གནང་བ་མཛད་དེ། བཀའ་སྩལ་པ་བཞིན་བཟང་མ་རྣམས་ཁྱེད་འདི་ཙམ་དུ་ནན་ཏན་དུ་བསྐྱར་ཞིང་ཞུ་བ་འབུལ་བ་ལ་ད་ཅིའི་ཕྱིར་མི་གནང་།",
  "ཅི་འབྱོར་པའི་མཆོད་པ་དང་མཎྜྻལ་ཤོམས་ལ་ཕྱག་དང་མཆོད་པ་གྱིས་ཤིག། ཁོ་བོ་སེམས་བསྐྱེད་པ་འི་ཡོན་ཟང་ཟིང་གི་དངོས་པོ་གཞན་མི་འདོད་པས་འཇིག་རྟེན་པ་འི་དངོས་གྲུབ་རེ་རེ་ང་ལ་ཕུལ་ལ་སོ་སོ་རང་རང་གི་མིང་ནས་བརྗོད་ཅིག་གསུངས་པ་ལས། ཁོང་ཅག་རྣམས་ཤིན་ཏུ་སྤྲོ་བཞིན་དུ་བཀའ་བསྒོ་བ་ལྟར་བསྒྲུབས་ཏེ་གྲལ་དུ་འཁོད་ནས་རབ་ཏུ་གུས་པ་དང་བཅས་པས་ཐལ་མོ་སྦྱར་ཏེ་མདོངས་གསོལ་བ། ལྔའི་ཚོགས་ཀྱི་དབུས་ན་གཙོ་མོར་འོས་པ་ཞིག་ན་རེ། བདག་ནི་འདི་རྣམས་ཀྱི་གཙོ་མོ་ལགས་ཏེ། བདག་གི་མིང་ནི་བཀྲ་ཤིས་ཚེ་རིང་མ་ཞེས་བགྱི། སྲིད་སྲུང་རིགས་རྒྱུད་འཕེལ་བའི་དངོས་གྲུབ་འབུལ་བ་ལགས་སོ་ཟེར་སྐད། ",
  "གཙོ་མོའི་གཡས་ལོགས་ཀྱི་བུད་མེད་གཅིག་ན་རེ། བདག་གི་མིང་ནི་མཐིང་གི་ཞལ་བཟང་མ་ཞེས་བགྱི། སྣང་གསལ་སྤྲའི་དངོས་གྲུབ་འབུལ་བ་ལགས་སོ་ཟེར་སྐད། ",
  "དེའི་གཡས་ལོགས་ན་འཁོད་པ་ཞིག་ན་རེ། བདག་གི་མིང་ནི་ཅོད་པན་མགྲིན་བཟང་མ་ཞེས་བགྱི། བང་མཛོད་ནོར་གྱི་དངོས་གྲུབ་འབུལ་བ་ལགས་སོ་ཟེར་སྐད། ",
  "གཙོ་མོའི་གཡོན་ལོགས་ཀྱི་བུད་མེད་གཅིག་ན་རེ། བདག་གི་མིང་ནི་མི་གཡོ་གླང་བཟང་མ་ཞེས་བགྱི། རྨ་གཡང་ཟས་ཀྱི་དངོས་གྲུབ་འབུལ་བ་ལགས་སོ་ཟེར་སྐད། ",
  "ཡང་དེའི་གཡོན་ལོགས་ན་འཁོད་པ་ཞིག་ན་རེ། བདག་གི་མིང་ནི་གཏད་དཀར་འགྲོ་བཟང་མ་ཞེས་བགྱི། རྐང་བཞི་དུད་འགྲོ་འཕེལ་བའི་དངོས་གྲུབ་འབུལ་བ་ལགས་སོ་ཟེར་སྐད། ",
  "དེར་རྗེ་བཙུན་གྱིས་ཁོང་ཅག་རྣམས་ལ་རིམ་པ་བཞིན་དུ་སྐྱབས་འགྲོ་དང་སོ་ཐར་གྱི་སྡོམ་པ། ཐེག་པ་ཆེན་པོའི་སྨོན་འཇུག་གི་སེམས་བསྐྱེད་རྣམས་ཚུལ་བཞིན་དུ་ཕོག་ནས། སྡོམ་པ་སྤྱིའི་གོ་བ་དང་བསླབ་བྱ་རྣམས་རྒྱས་པར་བཤད་པ་ལས། འཇིག་རྟེན་མིག་བསྒྱུར་གྱི་ཌཱ་ཀི་མ་དེ་རྣམས་རབ་ཏུ་དགའ་ཞིང་ངོ་མཚར་བས་ཁོང་ཅག་རྣམས་ན་རེ། རྗེ་བཙུན་ཆེན་པོའི་ཞལ་ནས་གསུངས་པ་ལྟར་རྔོ་མ་ཐོགས་ཀྱང་རྗེས་སུ་མཐུན་པར་སློབ་ཅིང་བཀའ་ལས་མི་འདའ་བར་བགྱིད་པ་དང་།། བཀའ་དྲིན་ནམ་ཡང་མི་བརྗེད་པར་འཚལ་ལོ་ཞེས་བྱས་པ་དྲིན་དུ་གཟོ་བའི་ཚིག་གི་གཏང་རག་བཏང་ནས། རྗེ་བཙུན་གྱི་ཞབས་སྤྱི་བོར་བླངས། ཕྱག་དང་བསྐོར་བ་ལན་གྲངས་དུ་མར་བྱས་ནས་ནམ་མཐོང་གི་བར་དུ་རྫུ་འཕྲུལ་གྱིས་ནམ་མཁའ་ལ་འཕུར། དེ་ནས་རྒྱང་རིང་པོ་ར་སོང་བ་དང་། འོད་དུ་ཡལ་ནས་སོང་སྐད། ",
  "ཡང་ཟླ་བ་དེའི་ཕྱི་མར་སོང་བའི་ཚེ། ཚེས་བཅུ་གཅིག་གི་ནུབ་མོ་སྔོན་ཆད་ཐོ་འཚམ་དུ་འོངས་པའི་ལྷ་མ་སྲིན་སྡེ་བརྒྱད་དྲེགས་པ་ཅན་གྱི་སྡེ་དཔོན་དུ་གྱུར་པ་དེ་རྣམས་སོ་སོ་རང་རང་གི་རིགས་དང་མཐུན་པའི་འཁོར་དཔུང་བུ་ཆུང་གི་ཚོགས་དང་བཅས་པ་དང་། སྨེ་ཤ་ན་འཇིག་རྟེན་མིག་བསྒྱུར་གྱི་ཌཱ་ཀི་མ་རྣམས་སྒེག་ཅིང་མཛེས་པ་མི་མོ་གཞོན་ནུའི་ཆ་བྱད་དུ་བསྒྱུར་ནས་ལྷབ་ལྷུབ་དར་གྱི་གོས་དང་། རིན་པོ་ཆེ་སྣ་ཚོགས་ཀྱི་རྒྱན་དང་། དཔུང་པ་དོ་ཤལ་ཕྲེང་བ་སིལ་སིལ་དང་། སེ་མོ་དོ་ལ་སོགས་པ་འི་ཆས་ཀྱིས་རབ་ཏུ་བརྒྱན་།",
  "བྲན་དང་གཡོག་འཁོར་དུ་མའི་ཚོགས་དང་བཅས་པ་མདུན་གྱི་ནམ་མཁའ་ལ་ལྷགས་ནས་ལྷ་མ་སྲིན་དེ་རྣམས་ཀྱིས་བླ་མ་རྗེ་བཙུན་ལ་མེ་ཏོག་སྣ་ཚོགས་ཀྱི་ཆར་ཕབ། སྤོས་དང་རོལ་མོ་སྣ་ཚོགས་ཀྱི་མཆོད་པ་ཕུལ། བཟའ་བ་དང་བཅའ་བ་གྱ་ནོམ་པ་སྣ་ཚོགས་ཀྱི་སྤྱན་གཟིགས་དྲངས་ནས། ",
  "རྗེ་བཙུན་ཁྱེད་རང་གི་ཐུགས་ལས་བྱོན་པའི་རྟོགས་ཚད། དུས་གསུམ་སངས་རྒྱས་རྣམས་ཀྱི་དགོངས་པ་མཐར་ཐུག་ལམ་གྱི་བསྐྱལ་ས་འདི་ལས་མེད་ཅེས་པ། ངེས་དོན་གྱི་ཆོས་ཤིག་དོན་འདིར་ཚོགས་པའི་ལྷ་མ་སྲིན་རྣམས་ལ་གསུང་བར་ཞུ་འཚལ་ཞུས་པས། ",
  "དེའི་དུས་སུ་རྗེ་བཙུན་གྱིས་རྟོགས་ཚད་ལྟ་བའི་མགུར། གནས་ལུགས་ངེས་དོན་འབའ་ཞིག་ཏུ་གདམས་པ་འདི་རྣམས་ཡིན་གསུངས་ནས་མགུར་བཞེངས་པ། ",
  "ཡོངས་བལ་བོད་གཉིས་ཀྱི་སོ་མཚམས་ན།། ཡུལ་ཡ་མཚན་ཆེ་བའི་དིང་མ་བྲིན།། ཟོང་འདོད་དགུ་འབྱུང་བའི་ཚོང་འདུས་ན།། ལྷ་སྨན་བཙུན་མི་ལ་དཔལ་མགོན་པ།། སྤ་བརྗིད་གངས་ཀྱི་རྒྱལ་མོ་ལ།། ཚེ་གཡུང་དྲུང་བརྟན་པའི་ཟུར་ཕུད་ཅན།། དེ་མཚན་སྙན་བཀྲ་ཤིས་ཚེ་རིང་མ།། ",
  "རི་ན་བུན་འཐིབས་ཀྱི་གཡོན་ཟུར་ན།། འབྲོག་སྨན་གཡང་གངས་ཀྱིས་བསྐོར་བ་དེ།། སྨན་ལུང་ཆུ་དབར་མ་ལགས་སམ།། ",
  "གནས་དེ་ན་རྩེ་གཅིག་ཉམས་ལེན་པ།། ང་མི་ལ་རྣལ་འབྱོར་མི་ཟེར་རམ།། མི་ང་ལ་སྔོན་ཆད་ཐོ་འཚམ་ཞིང་།། ཅོ་འདྲི་བཞད་གད་བྱེད་པ་དེ།། ཁྱེད་ཅག་འཇིག་རྟེན་ལྷ་མ་སྲིན།། ཤིན་ཏུ་དྲེགས་ཤིང་མི་བསྲུན་པ།། རྣལ་འབྱོར་ཡོངས་ཀྱི་དྲོད་ཉུལ་བ།། དེ་རིང་འདིར་ཚོགས་མ་ལགས་སམ།། ",
  "མདང་སང་དགུང་ཟླ་སྔ་མ་ལ།། ཡིད་འཕྲོག་བུ་མོ་མཛེས་མ་ལྔ།། བླ་མེད་མཆོག་ཏུ་སེམས་བསྐྱེད་དེ།། ཅི་འདོད་དངོས་གྲུབ་ཁས་བླངས་ནས།། མི་སྣང་མཁའ་ལ་འཕུར་ནས་ཐལ།། ",
  "དེ་ཡང་ངོ་མཚར་ཁྱེད་ཅག་ལྔ།། དགུང་དོ་ནུབ་དཀར་གསལ་ཟླ་མདངས་ལ།། སྤྲུལ་པའི་བུད་མེད་བཞིན་བཟང་མ།། གར་བསྒྱུར་སྒེག་མོའི་ཆ་བྱད་ཅན།། ལྷབ་ལྷུབ་དར་གྱི་ན་བཟའ་དང་།། སྡེ་བརྒྱད་དྲེགས་པའི་ལྷ་མ་སྲིན།། སྡེ་དང་དཔུང་དང་དམག་མི་དང་།། རིགས་མཐུན་འཁོར་གྱི་ཚོགས་བཅས་རྣམས།། ནམ་མཁའ་ཁེངས་པའི་མཆོད་སྤྲིན་དང་།། རོ་བརྒྱ་ལྡན་པའི་ཁ་ཟས་དང་།། ངེས་དོན་དགོངས་པ་ཞུ་བ་དེ།། ཁྱེད་སྣང་སྲིད་ལྷ་འདྲེ་མ་ལགས་སམ།། ",
  "ཚིག་དེ་སྐད་ཟློ་ན་རྣ་བར་སྙན།། ངག་བདེན་པས་བཀྲོལ་ན་ཀུན་ཀྱང་ཉན།།",
  "ད་ཅ་ཅོ་མ་ཟེར་གླུ་འདི་ཉོན།། ",
  "སྤྱིར་ཁམས་གསུམ་འཁོར་བའི་སེམས་ཅན་ལ།། འདོད་པའི་བྱང་ཆུབ་སྣ་ཚོགས་ཡོད།། ངར་འཛིན་ལྟ་བ་ཐ་དད་ཡོད།། དེ་དག་སྤྱོད་ཚུལ་སྣ་ཚོགས་ཡོད།། གཞི་བདག་ཏུ་ལྟ་བ་ཤིན་ཏུ་མང་།། ཁྱེད་བློ་དམན་རྣམས་ཀྱི་བསམ་པ་དང་།། བསྟུན་ནས་ཀུན་མཁྱེན་སངས་རྒྱས་ཀྱིས།། ཐམས་ཅད་ཡོད་ཅེས་གསུངས་པ་ཡིན།། ",
  "དོན་དམ་བདེན་པའི་དབང་དུ་ནི།། བགེགས་པ་ས་སངས་རྒྱས་ཉིད་ཀྱང་མེད།། སྒོམ་པ་པོ་མེད་བསྒོམ་བྱ་མེད།། བགྲོད་བྱ་ས་དང་ལམ་རྟགས་མེད།། འབྲས་བུ་སྐུ་དང་ཡེ་ཤེས་མེད།། དེ་ཕྱིར་མྱ་ངན་འདས་པ་མེད།། ",
  "མིང་དང་ཚིག་གིས་བཏགས་པ་ཙམ།། ཁམས་གསུམ་བརྟན་དང་གཡོ་བར་བཅས།། གདོད་ནས་མ་གྲུབ་སྐྱེ་བ་མེད།། གཞི་མེད་ལྷན་ཅིག་སྐྱེས་པ་མེད།། ལས་དང་ལས་ཀྱི་རྣམ་སྨིན་མེད།། དེ་ཕྱིར་འཁོར་བའི་མིང་ཡང་མེད།། མཐར་ཐུག་དོན་ལ་དེ་ལྟར་གདའ།། ",
  "ཨེ་མ་སེམས་ཅན་མེད་གྱུར་ན།། དུས་གསུམ་སངས་རྒྱས་ཅི་ལས་བྱུང་།། རྒྱུ་མེད་འབྲས་བུ་མི་སྲིད་པས།། ཀུན་རྫོབ་བདེན་པའི་དབང་དུ་ནི།། འཁོར་བ་དང་ནི་མྱ་ངན་འདས།། ཐམས་ཅད་ཡོད་ཅེས་ཐུབ་པས་གསུངས།། ",
  "ཡོད་པ་དངོས་པོར་སྣང་བ་དང་།། མེད་པ་སྟོང་པའི་ཆོས་ཉིད་གཉིས།། ངོ་བོ་དབྱེར་མེད་རོ་གཅིག་པས།། རང་རིག་གཞན་རིག་ཡོད་མིན་ཏེ།། ཐམས་ཅད་ཟུང་འཇུག་ཡངས་པ་ཡིན།།",
  "དེ་ལྟར་རྟོགས་པའི་མཁས་པ་ཡིས།། རྣམ་ཤེས་མ་མཐོང་ཡེ་ཤེས་མཐོང་།། སེམས་ཅན་མ་མཐོང་སངས་རྒྱས་མཐོང་།། ཆོས་ཅན་མ་མཐོང་ཆོས་ཉིད་མཐོང་།། དེ་ལས་སྙིང་རྗེ་ཤུགས་འབྱུང་སྟེ།། སྟོབས་དང་མི་འཇིགས་གཟུངས་ལ་སོགས།། སངས་རྒྱས་ཡོན་ཏན་གང་ཡིན་པ།། ནོར་བུ་རིན་ཆེན་ཚུལ་དུ་འབྱུང་།། དེ་རྣལ་འབྱོར་ང་ཡི་རྟོགས་ཚད་ཡིན།། ",
  "ཁྱེད་འདིར་ཚོགས་ལྷ་འདྲེའི་རྣ་ལམ་དུ།། ཆོས་ཟབ་མོ་བས་ཀྱང་བོན་སྒྲ་སྙན།། ཨ་བྷི་ར་ཡི་རྒྱལ་ཁམས་སུ།། མཁས་པ་བས་ཀྱང་བླུན་པོ་བྲིན།། ",
  "དུར་ཁྲོད་ཉུལ་བའི་ཝ་སྤྱང་རྣམས།། སེང་གེའི་ང་རོས་འཇིགས་ཤིང་སྐྲག། འགའ་ཞིག་སྐལ་ལྡན་ཡོད་སྲིད་ན།། འདི་དོན་ཐོས་པས་གྲོལ་བར་འགྱུར།། ལར་མི་ང་ལ་དགའ་བའི་ཉམས་ཤིག་སྐྱེས།། བསོ་དགའ་ཡོ་སྐྱིད་དོ་ཐོ་ལེ་རྒྱལ།། ཞེས་པ་འི་མགུར་དེ་སྐད་གསུངས་ནས་དེ་དག་གི་དོན་བཤད་པ། ",
  "སྤྱིར་སྟོན་པ་སངས་རྒྱས་ཀྱི་ཞལ་ནས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་དེ་དག་ཐམས་ཅད་གདུལ་བྱ་གང་ཟག་གི་བློ་ངོ་དང་བསྟུན་ནས་ཐེག་པ་སྣ་ཚོགས་སུ་བསྟན་པ་ཡིན་གྱི། མཐར་ཐུག་བསྐྱལ་ས་གཅིག་ལས་མེད། གཅིག་པོ་དེ་གཞི་ཆོས་ཉིད་མ་བཅོས་པ་ཡིན། དེ་ཡིན་ལུགས་ཤེས་པས་མི་གྲོལ་ཏེ། ལམ་སྦྱངས་པ་མངོན་དུ་འགྱུར་དགོས། ",
  "དེ་ལ་ལམ་གྱི་ངོ་བོ་སྟོང་པ་སྙིང་རྗེ་ཟུང་འཇུག་ཡིན། ལམ་གྱི་བགྲོད་ཚུལ་བསམ་གྱིས་མི་ཁྱབ་པ་ཇི་སྙེད་ཅིག་ཡོད་ཀྱང་མདོར་སྲིལ་གྱིས་དྲིལ་ན་ཐབས་ཤེས་ཟུང་འཇུག་གམ། བདེན་གཉིས་དབྱེར་མེད་དུ་འཁྱེར་འཚལ་ལོ་གསུངས་པས། ",
  "ལྷ་མ་སྲིན་དེ་རྣམས་ཀྱི་ནང་ནས་སྔར་གྱི་སེམས་བསྐྱེད་བྱས་པའི་ཌཱ་ཀི་མ་ལྔ་པོ་དེ་དག་སྟན་ལས་ལངས་ནས་གཡོན་ཕྱོགས་སུ་འཁོད་དེ་མགྲིན་གཅིག་ཏུ་བསྡེབས་ནས་ཡོན་ཏན་མཐོང་ཚུལ་གྱི་བསྟོད་པ་བརྗོད་པ། ",
  "དགུང་མཁའ་ལ་འོད་གསལ་ཤར་གྱི་འོག། རི་བྱང་ཕྱོགས་ཁ་བ་ཅན་གྱི་རྒྱུད།། དོག་ས་རང་བཞིན་གསེར་གྱི་གདན།། འབྲོག་སྨན་གཡང་བབས་པའི་སྨན་ལུང་ན།། ས་བྱིན་གྱིས་བརླབས་པའི་ཆུ་དབར་དུ།།",
  "ད་དུས་བསྟན་པའི་སྙིགས་མ་ལ།། དཀའ་བ་སྤྱོད་པའི་ངོ་མཚར་ཅན།། རྟོག་མེད་བདུད་རྩིའི་ཟས་ཟ་ཞིང་།། རང་བྱུང་དྲི་ཆུ་སྐོམ་དུ་འཐུང་།། སྨེ་གཙང་ངོ་ཚ་མེད་པ་ཞིག། སྨྱོན་པ་ལྟ་བུའི་བརཏལ་ཞུགས་བྱེད།། ",
  "མི་ཁྱེད་ལ་ཉམས་ཚད་བྱ་བའི་ཕྱིར།། ལོ་གཞེ་ནིང་དབྱར་ཟླ་ར་བ་ལ།། ལ་ཕྱི་རྣ་གཡོན་ཆུ་མདོར་ཕྱིན།། ཁྱོད་སེང་ལྡེང་ཚེར་མའི་ནགས་ཚལ་ན།། བག་མེད་གཅེར་བུའི་ཆ་བྱད་ཀྱིས།། རིགས་ངན་བུ་མོ་ལོངས་སྤྱོད་ཅིང་།། དངུལ་དཀར་མེ་ལོང་ལྟ་བ་མཐོང་།། བཀོད་པ་ལུས་ཀྱི་རྫུ་འཕྲུལ་གྱི།། ཟད་པར་སྐྱེ་མཆེད་བསྟན་ནས་ཀྱང་།། ལུས་མེད་ནམ་མཁར་ཐིམ་པ་མཐོང་།། དེ་མཐོང་ངོ་མཚར་ལོག་ནས་ཕྱིན།། ",
  "དེ་རྗེས་སྟོན་ཟླ་འབྲིང་པོ་ལ།། ཁྱོད་མཆོང་ལུང་བྲག་ལ་སྒོམ་པའི་ཚེ།། མཉམ་གཞག་བསམ་གཏན་ཉུལ་དུ་འོངས།། ཁྱོད་ཉི་མ་ཟླ་བའི་གོས་གྱོན་ཞིང་།། མགོ་ལ་མེ་ཏོག་ཕྲེང་བས་བརྒྱན།། ལུས་ལ་ཐལ་ཆེན་རཀྟ་བྱུགས།། ལག་གཉིས་གདུགས་དང་རྒྱལ་མཚན་ཐོགས།། གཅན་གཟན་རྒྱལ་པོ་ཞོན་ནས་ཀྱང་།། ནམ་མཁའི་དབྱིངས་སུ་འགྲོ་བ་མཐོང་།། དེ་ནས་མི་སྣང་ཡལ་ནས་ཐལ།། དེ་ལ་བར་ཆད་སྐབས་མ་རྙེད།། ",
  "དུས་ན་ནིང་དབྱར་ཟླ་ར་བ་ལ།། ཁྱེད་རྣལ་འབྱོར་སེམས་ཀྱི་དཔའ་བཀོང་ཞིང་།། ཏིང་འཛིན་བར་ཆོད་བྱ་སྙམ་པས།། ཁྱོད་རྒྱ་མཚོ་ཆེན་པོའི་ཀློང་དཀྱིལ་དུ།། མེ་དཔུང་འབར་བའི་གོས་གྱོན་ཞིང་།། མགོ་ལ་དུག་སྦྲུལ་ཐོད་དུ་བཅིངས།། རལ་གྲིའི་སོ་ལ་རྒྱབ་གཏད་ནས།། མདུང་རྩེའི་ཁ་ན་སྐྱིལ་ཀྲུང་བཅས།། ཡིད་བཞིན་ནོར་བུ་སྒོང་དུ་རྩེ།། རི་བོ་ཁྱུར་མིད་ཟ་བ་མཐོང་།། དེ་ལ་ཡ་མཚན་ཐེ་ཚོམ་སྐྱེས།། ཁྱེད་རིག་པ་སེམས་ལ་དབང་བསྒྱུར་བས།། སྣང་ཞིང་མི་སྣང་སྤྲུལ་པའི་གཟུགས།།",
  "སྣ་ཚོགས་རྫུ་འཕྲུལ་སྟོན་པའི་ཕྱིར།། བརྒྱ་བྱིན་ལྟ་བུའི་རྣལ་འབྱོར་པ།། བློ་ཡ་ང་མེད་ཅིང་བསྙེམས་དང་བྲལ།། སོམ་ཉི་རེ་དོགས་སྤངས་པའི་ཕྱིར།། སེང་གེ་ལྟ་བུའི་རྣལ་འབྱོར་པ།། མི་སྐྲག་མི་དངངས་ཞུམ་པ་མེད།། བར་ཆད་རྒོལ་བས་མི་འཇིགས་ཕྱིར།། གླང་ཆེན་ལྟ་བུའི་རྣལ་འབྱོར་པ།། ཞལ་མཐོང་ན་དགའ་ཞིང་བ་སྤུ་གཡོ།། བལྟས་ཤིང་རེག་པ་ཙམ་གྱིས་ཀྱང་།། གཞན་དོན་བར་ཆད་སེལ་བའི་ཕྱིར།། ཡིད་བཞིན་ནོར་བུ་རིན་པོ་ཆེ།། རྗེ་ནམ་མཁའ་མཚོན་པའི་རྣལ་འབྱོར་པ།། མཚན་མའི་གཡེང་བས་མི་བསྐྱོད་ཅིང་།། ཡི་གེ་མེད་པའི་དོན་རྟོགས་པས།། བར་ཆད་བདུད་ཀྱི་སྐབས་མ་རྙེད།། ངེད་བར་ཆད་མ་ཤེས་ཐོ་འཚམས་པས།། གནོད་སེམས་བར་ཆོད་བཟློག་པ་འི་ཕྱིར།། རྟགས་དང་ཆོ་འཕྲུལ་སྣ་ཚོགས་པ།། ངོ་མཚར་དུ་མ་བསྟན་ནས་ཀྱང་།། གསུང་ངག་བདེན་པས་ཆོས་བཤད་དེ།། ཐམས་ཅད་ཞི་བདེའི་ལམ་ལ་བཀོད།། བཀྲ་ཤིས་དགུང་ཟླ་སྔ་མ་ལ།། ཐམས་ཅད་མཁྱེན་པའི་རྒྱུ་ཡི་གཞི།། རིན་ཆེན་མྱུ་གུ་བསྐྱེད་པ་གནང་།། མ་ནོར་ལམ་སྟོན་དགེ་བའི་བཤེས།། འགྲོ་བའི་དཔལ་མགོན་རྗེ་བཙུན་ཁྱོད།། ཕྱི་མའི་དུས་སུ་ཤར་ཕྱོགས་ཀྱི།། མངོན་དགའ་ཞེས་བྱའི་འཇིག་རྟེན་དེར།། ཕོ་བྲང་གཙོ་བོ་མི་བསྐྱོད་པའི།། མཁའ་སྤྱོད་གནས་སུ་གཤེགས་པའི་ཚེ།། ཁྱེད་ཀྱི་ཞལ་མཐོང་གསུང་ཐོས་པ།། སྣང་བ་མི་དང་མི་མ་ཡིན།། ངེད་ཅག་འཁོར་དུ་གཏོགས་པ་རྣམས།། ཕྱི་བཞིན་ཞབས་འབྲིང་བྱེད་པར་ཤོག། ཅེས་ཁྱད་པར་གྱི་ཡོན་ཏན་མཐོང་ཚུལ་དང་། དག་པ་སྨོན་ལམ་གྱི་མཇུག་བསྡུས་པའི་གླུ་དེ་དག་རྗེ་བཙུན་ལ་ཕུལ་བ་ལས། ཡང་རྗེ་བཙུན་གྱིས་ཐུགས་དགོངས་བཏང་བ། འཇིག་རྟེན་གྱི་མཁའ་འགྲོ་མ་འདི་རྣམས་མི་བསྲུན་ཞིང་ཤིན་ཏུ་གདུལ་བར་དཀའ་བས། ད་རུང་དམ་ལ་གདགས་ཤིང་གཙིགས་ལ་དབབ་དགོས་སྙམ་ནས། བཀའ་སྩལ་པ་",
  "བཞིན་བཟང་མ་རྣམས་ཁྱེད་ང་ལ་དེ་ཙམ་དུ་དད་ཅིང་གུས་པས། དུས་ཕྱི་མ་ལ་སྨོན་ལམ་འདེབས་པ་ཚུན་ཆད་ཀྱི་གདུང་སེམས་ཡོད་པ་ངོ་མཚར་ཆེ་བས། ད་ཅི་གོང་དུ་བསྟན་པ་ཡན་ཆད་རིགས་མཆོག་ཏུ་གྱུར་པ་བྱང་ཆུབ་སེམས་དཔའི་སྡོམ་པས་ཐམས་ཅད་མཁྱེན་པའི་ལམ་བགྲོད་པ་བསྟན་པ་ཡིན་ལ། ད་ཁྱད་པར་དུ་ལམ་མྱུར་ཞིང་ཐབས་མང་ལ་དཀའ་བ་མེད་པར་སྟོན་པ་རིག་པ་འཛིན་པ་སྔགས་ཀྱི་དམ་ཚིག་དང་ལུང་སྦྱིན་པར་བྱ་ཡི། ཁྱེད་རྣམས་ཀྱི་སྲོག་གི་སྙིང་པོ་རེ་རེ་ང་ལ་ཕུལ་ལ་ཅི་འབྱོར་བའི་མཆོད་པ་དང་། གཏོར་མ་ཤོམས་ཤིག་ཅེས་གསུངས་པ་ལས། ",
  "ཡང་ཁོང་ཅག་རྣམས་རབ་ཏུ་དགའ་ཞིང་སྤྲོ་བར་གྱུར་ཏེ། མཆོད་པ་དང་གཏོར་མ་རྒྱ་ཆེན་པོ་བཤམས། ཕྱག་དང་བསྐོར་བ་ལན་གྲངས་དུ་མར་བྱས་།",
  "རང་རང་གི་སྲོག་གི་སྙིང་པོ་རེ་རེ་མདོངས་གསོལ་དུ་ཕུལ་ཏེ། རྗེ་བཙུན་གྱི་སྤྱན་ལམ་དུ་སྔར་གྱི་གྲལ་བཞིན་འཁོད་པ་ལས། དེར་རྗེ་བཙུན་གྱིས་ཁོང་ཅག་ལ་ཇོ་མོ་སྒྲོལ་མའི་རིག་པ་གཏད་པའི་དབང་བསྐུར་མཛད། ལྷ་མོ་ཀུ་རུ་ཀུལླེ་ཡི་དམ་དུ་ཕོག། སྙིང་པོ་བཟླས་པའི་ལུང་རྗེས་སུ་གནང་ནས། ",
  "ཡང་ནན་ཏན་དུ་གདམས་ཏེ། བཀའ་སྩལ་པ་བཞིན་བཟང་མ་རྣམས་ད་ཕྱིན་ཆད་འོ་སྐོལ་འདིར་ཚོགས་པ་རྣམས་དམ་ཚིག་གིས་བསྡུས་པའི་དཔོན་སློབ་ཡིན་པས། སྤྱོད་ལམ་རྣམ་བཞི་ལས་དང་བྱ་བ་ཅི་བྱེད་ཀྱང་རྟག་ཏུ་བླ་མ་སྤྱི་བོར་སྒོམས། ལེགས་ཉེས་གང་བྱུང་ཡང་སྐྱབས་དཀོན་མཆོག་གསུམ་མ་གཏོགས་པ་འི་ཇོ་བོ་གཞན་མ་ཚོལ། ",
  "ཕྱི་སྣོད་རང་བཞིན་གྱིས་གྲུབ་པའི་གཞལ་ཡས་ཁང་ཡིན་ལ། ནང་བཅུད་ཀྱི་སེམས་ཅན་ཐམས་ཅད་ཡི་དམ་གྱི་ལྷ་ཡིན་པས། འགྲོ་བ་གང་མཐོང་ཡང་མོས་ཤིང་འདུན་པར་བྱེད་དགོས་ཀྱི། གནོད་ཅིང་འཚེ་བ་དང་གཤེ་ཞིང་ཚུལ་སྨོད་པར་སྐད་ཅིག་ཀྱང་བྱེད་མི་རུང་བས། དུས་དང་རྣམ་པ་ཐམས་ཅད་དུ་ལྷའི་ང་རྒྱལ་དང་མ་བྲལ་བར་གྱིས་ཤིག་ཅེས་གསུངས་པ་ལས། ",
  "མིག་བསྒྱུར་མ་ལྔས་གསོལ་པ། རྗེ་བཙུན་ལགས་རིག་པ་འཛིན་པ་སྔགས་ཀྱི་ལུགས་ཀྱི་དུས་མྱུར་དུ་ལམ་བགྲོད་པ་ར་སླ་ཞིང་། ཐབས་མང་ལ་དཀའ་བ་མེད་པར་འགྲུབ་པ། ཁྱད་པར་གྱི་དམ་ཚིག་གནང་བ་བཀའ་དྲིན་ཆེ་བ་ལས་ངེད་ཅག་མ་དག་པའི་འགྲོ་རྒྱུད་འཁོར་བ་ཐོག་མ་མེད་པ་ནས་བག་ཆགས་གོམས་པའི་རྒྱུན་འཐུག་པ་དང་། ཁྱད་པར་དུ་ཡང་བུད་མེད་སྐྱེ་བ་དམན་ཞིང་བློ་གྲོས་ཞན་པས། རྗེ་བཙུན་གྱིས་གསུང་བ་ལྟར་རྒྱུད་ལ་མ་སྐྱེས་ཀྱང་། བགས་ཀྱིས་གཞོལ་ཞིང་བསླབ་པར་བགྱིའོ།། ",
  "གཞན་འགྲོ་རྒྱུད་སེམས་ཅན་དུ་གྱུར་པ་ལ་ཡི་དམ་གྱི་ལྷར་ལྟ་བ་མ་བྱུང་ཡང་། གནོད་ཅིང་འཚེ་བ་ལས་ལྡོག་པ་དང་། ཡུལ་ལ་ཉེ་བར་གྱུར་པ་རྣམས་ལ་ནི་ཕན་པ་དང་བདེ་བའི་དངོས་པོ་ཅི་རིགས་པ་འི་སྒོ་ནས་སྟོང་གྲོགས་བགྱིད་ཅིང་། ཁྱད་པར་དུ་ཡང་རྗེ་བཙུན་ཁྱེད་ཀྱི་བཀའ་འཁོར་རིགས་རྒྱུད་དུ་གཏོགས་པ་ཐམས་ཅད་ལ་བསྲུང་ཞིང་བསྐྱབ་པ་དང་། ཡོངས་སུ་སྦ་བར་བགྱིད་དེ་སྒྲུབ་པའི་མཐུན་རྐྱེན་ཅི་དང་ཅི་དགོས་པ་ཐམས་ཅད་ཁོ་མོ་ཅག་འབངས་རྣམས་ཀྱིས་བསྒྲུབ་པར་བགྱིའོ་ཞེས་ཁས་བླངས་ནས་ཞབས་ལ་ཕྱག་འཚལ་ཞིང་བསྐོར་བ་ལན་མང་དུ་བྱས་ཏེ་བར་སྣང་ལ་འཕུར་ནས་སོང་སྐད་དོ།། ",
  "རྗེ་རས་པ་ཆེན་པོ་མཚན་བརྗོད་པར་དཀའ་བ་དཔལ་བཞད་པ་རྡོ་རྗེ་ལ། གཙོ་མོ་བཀྲ་ཤིས་ཚེ་རིང་མས་དབུ་མཛད་པ་འི་འཇིག་རྟེན་མིག་བསྒྱུར་གྱི་ཌཱ་ཀི་མ་ལྔས་ཐེག་པ་མཆོག་གི་སེམས་བསྐྱེད་པ་འི་དོན་དྲིས་ལན་གླུར་བླངས་པ་རྣམས་ཚོང་འདུས་དིང་མ་བྲིན་གྱི་གཡོན་ཟུར། ",
  "བཀྲ་ཤིས་དཔལ་གྱི་མཐོན་མཐིང་རིའི་རྩེ་ལ་སྐལ་ལྡན་སྦྱངས་པ་ཅན། རས་པ་ཞི་བ་འོད་ཀྱིས་སྲིང་མོ་བཀྲ་ཤིས་ཚེ་རིང་མ་ཉིད་ལ་དངོས་སུ་ཉམས་བསྡུར་ཞིང་འདྲི་རྨེད་ཡང་ནས་ཡང་དུ་བྱས་པ་ལས། ཕྱིས་རྗེ་བཙུན་ཉིད་ཀྱི་ཞབས་ཀྱི་པདྨོ་ལ་ལན་གསུམ་གཏུགས་ནས་དགྱེས་བཞིན་དུ་གནང་བ་འི་གསུང་དོན་རྣམས་དབེན་གནས་ཉམས་དགའ་ཞིང་གྲུབ་པ་བརྙེས་པའི་ས་འོམ་ཆུང་དཔལ་གྱི་ནགས་འདབས་།",
  "ངན་རྫོང་སྟོན་པ་བོ་དྷི་རཱ་ཛ་དང་། རྣལ་འབྱོར་པ་ཞི་བ་འོད་གཉིས་ཀྱིས་མ་འོངས་པའི་གང་ཟག་སྐལ་བ་དང་ལྡན་པ་འགའ་དང་འགའི་དོན་དུ། གསུང་སྒྲོས་ལ་དབྲི་བསྣན་ལྷག་ཆད་མེད་པར་ནན་ཏན་དུ་བྱས་ཏེ། ངག་བརྗོད་པ་ཚིག་གི་ཕྲེང་བ་སྡེབས་ལེགས་པའི་ཡི་གེར་བཀོད་པ་བདུད་རྩི་འོད་ཀྱི་ཕྲེང་བ་ཞེས་བྱ་བ་རྫོགས་སོ།།།། ",
  "༈ན་མོ་གུ་རུ། རིན་ཆེན་བརྒྱུད་པའི་བླ་མ་དང་།། མཁའ་འགྲོའི་དབང་ཕྱུག་ལྷ་ཡི་ལྷས།། བྱིན་གྱིས་བརླབས་པ་གཙུག་གི་ནོར།། སྒྲ་སྒྱུར་ལོ་ཙྪ་ཆེན་པོ་ཡི།། མཛེས་པའི་ཆུ་སྐྱེས་ཟེའུ་འབྲུ་ཅན།། ཕྱག་མཐིལ་མགོ་ལ་རེག་མཛད་དེ།། དབང་བསྐུར་རྒྱུད་བཤད་གདམས་ངག་གིས།། སྨིན་ཅིང་གྲོལ་མཛད་སྐལ་པ་ཅན།། སྒྲུབ་པ་མཐར་ཕྱིན་རས་པ་རྗེ།། དཔལ་ལྡན་བཞད་པའི་ཞབས་ལ་འདུད།། ",
  "དེ་རྗེས་མཛེས་མས་ཞུས་པའི་ལན།། འཕྲང་སྒྲོལ་གནད་ཀྱི་བར་དོ་ལ།། མི་འགྱུར་གསལ་བྱེད་ཚིག་གི་གཟུངས།། བློ་དམན་དྲན་པ་གསོ་ཕྱིར་བཀོད།། རྗེ་མི་ལས་འདས་པའི་གྲུབ་ཐོབ་ཆེན་པོ་ཐོག་མར་དབང་བཞི་བསྐུར་བའི་དུས་ན་དཔལ་འཁོར་ལོ་སྡོམ་པའི་ནང་གི་ལྷ་ཚོགས་དང་། ཕྱི་ཞིང་སྐྱོང་གི་ཌཱ་ཀི་མ་སུམ་ཅུ་རྩ་གཉིས། རིག་མ་བཅུ་དྲུག་མཆོད་པའི་ལྷ་མོ་དང་བཅས་པ་རྣམས་མདུན་གྱི་ནམ་མཁའ་ལ་བཞུགས་པར་སྐད་ཅིག་ཡུད་ཙམ་གྱིས་ཞལ་གཟིགས་ཤིང་དེ་ཉིད་ཀྱི་དུས་ན་བླ་མ་དང་ཌཱ་ཀིས་རྗེས་སུ་གནང་བ་འི་མཚན་དཔལ་བཞད་པ་རྡོ་རྗེ་ཞེས་བྱ་བ་དེ་ཉིད། རྗེ་ལོ་ཙྪ་ཆེན་པོའི་གསུང་གིས་སྒྲུབ་པ་ལ་ནན་ཏན་དུ་བསྐུལ་བའི་ཕྱིར། ལུས་དཀའ་ཐུབ་ཀྱི་གདུང་བ་སྣ་ཚོགས་དང་བཅས་པས། གསང་སྔགས་སྒྲུབ་པའི་ཡོན་ཏན་རྟེན་འབྲེལ་གྱི་ཆེ་བ་སྣ་ཚོགས་མཐར་ཕྱུང་སྟེ། ",
  "ཁམས་ཀྱི་ལུས་འདི་ཉིད་ལ་བརྟེན་ནས་འཇའ་ཚོན་ལྟ་བུའི་ཡིད་ཀྱི་སྐུ་ངེས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པའི་རྗེ་བཙུན་སྐྱེས་བུ་ཆེན་པོ་དེ། ཡུལ་ལ་ཡ་མཚན་ཆེ་བ་དིང་མ་བྲིན་གྱི་ཤར་ཕྱོགས། ཁ་བཀྲ་མོན་གྱི་མཐའ། སྨ་ཤོད་ཁུམ་བུའི་ནུབ་ཕྱོགས། སྤྲིན་སྣ་འཛིངས་མཐིང་ནག་འཁྲིགས་པའི་འོག། གཟའ་ཁྱབ་འཇུག་ནག་པོ་རྒྱུ་བའི་སྲང་སྒོ། གངས་ཁྱུང་མགོ་བཀྲ་ཤིས་སྤྲིན་དཀར་ལྡིང་བའི་གཡོན་མགུལ། འབྲོག་སྨན་ལུང་གཡུའི་སྤང་པོ་ངོས་བཟང་ལ། ཡུལ་ས་སྨན་གྱི་དོར་ཕོ་ལོང་རིས་སུ་བཏབ་པ། བཀྲ་ཤིས་འོ་མའི་ཆུ་བོ་དང་། བདུད་རྩི་དངོས་གྲུབ་ཀྱི་ཆུ་བོ་རྣམ་གཉིས་དལ་གྱིས་འབབ་པའི་ཀླུང་ངོགས། རང་བྱུང་བྱིན་གྱིས་བརླབས་པའི་དབེན་གནས། ཆུ་དབར་དཔལ་གྱི་ཕོ་བྲང་ན། ཆོས་ཐམས་ཅད་ཀྱི་དེ་ཁོ་ན་ཉིད་སྤྲོས་པ་ཐམས་ཅད་དང་བྲལ་བ་འོད་གསལ་འགྲོ་འོང་མེད་པའི་ངང་ལས་ཐུགས་གཡོ་བ་མེད་པར་བཞུགས་པ་ལས། ",
  "ཤིང་ཕོ་རྟའི་ལོ་སྟོན་ཟླ་ར་བའི་སྐར་མ་ཁྲུམས་སྟོད་དགུང་ལ་བབ་པའི་མར་ངོར་སོང་ཙ་ན་ཚོང་འདུས་དིང་མ་བྲིན་དེར་རིམས་དལ་ཆེན་པོ་བབས་ཏེ། ནད་ཀྱི་རིགས་སུ་གྱུར་པ་འབྲུམ་བུ་དཀར་ནག་དང་། རྒྱུ་རིམས་ཁྲག་འཁྲུ་དང་། ཚ་བ་མུན་འཐིབས་དང་། ཨ་ཉ་བ་ལི་དང་། བྷི་དཾ་པ་ལི་དང་། ཀྵ་ན་ཨར་ཛ་ལི་དང་། མུན་དྷ་ཛ་ལི་ཞེས་བྱ་བ་ལ་སོགས་པ་ནད་རྣམ་པ་སྣ་ཚོགས་པ་བྱུང་ནས་མི་ཕྱུགས་མང་པོ་གུམ་པ་ལས། ",
  "ཟླ་བ་དེའི་ཕྱི་མ་སྟོན་ཟླ་འབྲིང་པོར་སོང་བའི་ཚེས་བཅུ་གཅིག་གི་དགོངས་མོ་ཉི་མ་དམར་ཐག་ཆོད་ཙ་ན། བཟང་སྡུག་འོད་དུ་ཆགས་པའི་བུད་མེད་དར་དཀར་གྱི་གོས་ཟུང་ལ་མཚལ་གྱི་ཐིག་ཕྲན་མེ་ལྕེ་ཧོ་ཐབས་རིས་སུ་བྲིས་པ། མུ་རན་རིན་པོ་ཆེ་སྣ་ལྔའི་ཆ་ག་བཏབ་ཅིང་། གུང་ཁེབས་སྟོད་ལ་མུ་ཏིག་དར་གྱི་ཆུན་འཕྱངས་རིས་སུ་སྤྲས་པ། གོང་སྐོར་གཡུའི་རྡོ་རྗེ་མདོ་ལོང་རིས་འཕར་ནོན་དུ་བཏབ་།",
  "གོང་ཆེན་ལ་གསེར་བྱ་མཇིང་བསྣོལ་རིས་སུ་བྲིས་པ་གྱོན་པ་ཞིག་འོངས་ནས་ཞབས་སྤྱི་བོར་བླངས། བསྐོར་བ་ལན་བདུན་བྱས་ནས། ཕྱག་དགུ་ཕྲུགས་སུ་འཚལ་ཏེ། རྗེ་བཙུན་ལགས་ཁོ་མོ་ཅག་གི་ཇོ་མོ་ཤིན་ཏུ་བྲོ་ཚ་བར་གྱུར་པས་གངས་ཕ་གིའི་མགུལ་དུ་གཤེགས་འཚལ་ཟེར་ནས་སྤྱན་འདྲེན་དུ་བྱུང་སྐད། ",
  "དེར་རྗེ་བཙུན་གྱིས་ད་ཉི་མ་ཕྱི་མོར་སོང་འདུག་པས་ངས་མི་ཕྱིན། དེ་བས་ཁྱོད་རང་ཡང་དོ་ནུབ་འདིར་འདུག། སང་སྔ་དྲོ་རང་ཅག་གཉིས་ཀ་འགྲོགས་ལ་འདེང་གསུངས་པས། ",
  "ཡང་མོ་ན་རེ་ས་མནྟ་ཙ་རི་རྫུ་འཕྲུལ་འོད་ཀྱི་ལམ་ལ་གཤེགས་པས་ཚེགས་མ་མཆིས། དེ་རིང་ཅིས་ཀྱང་གཤེགས་འཚལ་ཟེར་སྐད། ",
  "རྗེ་བཙུན་གྱིས་དེ་འདྲ་བའི་ལམ་གང་ན་ཡོད་པ་ཡིན་ང་མི་རྒན་ཡིན་པ་ལ་སྔོན་ཆད་དེ་འདྲ་བའི་ལམ་མཐོང་མ་མྱོང་། ཕྱོགས་གང་ན་ཕར་འགྲོ་བ་ཡིན་ཁྱོད་ཀྱིས་ལམ་སྣ་གྱིས་ཤིག་གསུངས་པས། མོའི་འདབ་ནས་སྣམ་བུ་དཀར་པོ་ཞིག་བཏོན་ཏེ་བར་སྣང་ལ་བརྐྱང་ནས་དེའི་ཁ་ན་ཕར་གཤེགས་པས་མཆིའི་ཟེར། ",
  "དེར་རྗེ་བཙུན་གྱི་ཞབས་བཞག་པ་ཙམ་གྱིས་སྐད་ཅིག་མ་གློག་འཁྱུག་པའི་ཡུན་ཙམ་ལས་མ་ལོན་པར་ཕར་ཕྱིན་ནས་གདའ་སྐད་པ་ལ། གངས་རྒྱལ་མོ་མཐོན་མཐིང་གི་གཡོན་མགུལ་ན་དར་དཀར་གྱི་གུར་ལ་གསེར་གྱི་ཡོལ་བ་བྲིས་པ། མུ་མེན་གྱི་ཆོན་ཐག་བརྒྱངས་པ། དུང་གི་ཚུགས་ཤིང་བཙུགས་པ། བྱི་རུའི་ཆོན་ཕུར་བཏབ་པ་ཞིག་གི་ནང་ན་བུད་མེད་བཟང་མོ་རལ་པའི་ཟར་བུས་རྟིང་པ་ཁད་དུ་བསླེབས་པ་ས་ལུས་གཡོགས་པ། མིག་རྩ་དམར་འཇིག་གེ་བ་ཞིག་སྔས་ནས་མགོ་ཅུང་ཟད་བཏེག་སྟེ། རྗེ་བཙུན་ལགས་ཁོ་མོ་ཤིན་ཏུ་བྲོ་ཚ་བར་གྱུར་པས་ཕྱག་བཀའ་ཡིས་གནང་འཚལ་ཟེར་སྐད། ",
  "དེར་རྗེ་བཙུན་གྱིས་མོ་ལ་ཁྱོད་རྐྱེན་ཅིའི་ཕྱིར་ན། དུས་ནམ་གྱི་ཚེ་ནས་མ་བདེ། ད་ལྟ་ན་ལུགས་ཇི་ལྟར་ན་ཞེས་ཞིབ་ཏུ་དྲིས་པ་ལས། ",
  "མོ་ན་རེ་ཁོ་མོ་བྲོ་ཚ་བར་གྱུར་བ་འི་རྐྱེན་ནི། ཡུལ་པ་འདིའི་ཕྱུགས་རྫི་རྣམས་ཀྱིས་ཁ་ནིང་དབྱར་ཁ་དམར་ཐབ་ཆེན་པོ་ཤོར་།",
  "ཐབ་ཀྱི་རླངས་པ་ཁོ་མོ་ལ་ཕོག་པས་དེའི་རྐྱེན་གྱི་ཁོ་མོ་བྲོ་ཚལ་བར་གྱུར་ཏོ།། ",
  "དུས་ནི་ཁར་སང་སྟོན་ཟླ་ར་བའི་མར་ངོ་ན་མར་ཅུང་ཞིག་མ་བདེ། དེ་ནས་སྟོན་ཟླ་འབྲིང་པོའི་ཚེས་བཅུ་གཅིག་ནས་ཤིན་ཏུའང་མ་བདེ་བས་རྗེ་བཙུན་ཆེན་པོ་སྤྱན་དྲངས་པ་ལགས། ཁོ་མོའི་ཁ་རླངས་ཕོག་པས་ཡུལ་འདིར་ཡང་མི་ནད་སྣ་ཚོགས་བརྡོལ་ཞིང་རིམས་ནད་ཀུན་ཏུ་འཁྲུགས་པ་དེ་ལྟར་ལགས་སོ་ཟེར་སྐད། ",
  "དེར་རྗེ་བཙུན་གྱི་ཐུགས་ལ་འོ་ན་ཁ་ནིང་ནས་ཀྱི་དལ་ཡམས་ཀྱི་བདག་མོ་དེ་མོ་ཡིན་པར་འདུག་པས། ད་སུ་ལ་ཡང་ཕན་གདགས་སུ་མི་རུང་བ་འདུག་པས་ད་ལྟ་སྔ་གོང་ནས་ཆད་མདོ་བྱེད་དགོས་དགོངས་ཏེ། སླར་མོ་ལ་གསུངས་པ། བཞིན་བཟང་མ་ཁྱོད་ལ་སྔོན་ཆད་ངས་བྱང་ཆུབ་ཀྱི་མཆོག་ཏུ་སེམས་བསྐྱེད། ཡི་དམ་ལྷའི་བཟླས་ལུང་ཕོག། ལས་རྒྱུ་འབྲས་ཀྱི་ཆོས་དེ་ཙམ་ཞིག་བཤད་ནས་ཁྱོད་དམ་ལ་མི་གནས། ཆད་ལ་མི་བཙན་པས་མ་བདེ་བ་བག་ཙམ་ལ་བཟོད་པ་མི་བྱེད་པར། མ་ཉེས་པའི་འགྲོ་བ་འདི་ཙམ་ལ་གནོད་ཅིང་འཚེ་བ་བྱེད་པ་ཁྱོད་ལ་དམ་ཚིག་གི་ཆད་པ་དེ་ཙམ་ཞིག་འོང་ཡང་ཐང་ལ་སྔ་མའི་ཚུལ་ལ་ལྟོས་ན་ཁྱོད་ལ་ཅུང་ཞིག་ཡིད་མ་ཆེས་པས། ད་རེས་ཀྱང་ཡུལ་བདེའི་དལ་ཡམས་གཅོད་པར་ཁས་ལེན་ན་ངས་ཅུང་ཞིག་ཕན་ནམ་བལྟ། ཁས་མི་ལེན་ན་ད་ལྟ་རང་ང་ཡང་སླར་ལྡོག་ལ། དམ་དྲེད་མ་ཁྱོད་ལ་ཡང་དམ་ཚིག་གི་ཆད་པས་བསྡིགས་པར་འགྱུར་རོ་ཞེས་གསུངས་པ་ལས། མོ་རབ་ཏུ་སྐྲག་ཅིང་ཧ་ལས་ཏེ་རྗེ་བཙུན་གྱི་ཞབས་ལ་འཇུས་ནས་ངེད་སེམས་ཅན་མ་རིག་པ་འི་རང་བཞིན་ལ་འཁྲུལ་པ་འི་ནད་བག་ཙམ་འབྱུང་དུ་རུང་བས་དེ་སྐད་མི་གསུང་བར་ཞུ། ",
  "སྤྱིར་ཡང་འཇིག་རྟེན་གཙང་རིགས་ཀྱི་ལྷ་འདྲེ་རིགས་མཐོ་བ་ཕལ་ཆེར་ནི་ཚུར་ལ་གནོད་པ་མ་བགྱིས་ན་ཕར་ལ་འཚེ་བ་མི་བྱེད་ཅིང་། སྒོས་ཀྱིས་ཁོ་མོས་ནི་བསམ་བཞིན་དུ་རྗེ་བཙུན་གྱི་བཀའ་ལ་བརྙས་པ་དང་། ཆེད་དུ་དམིགས་ཏེ་འགྲོ་བ་རྣམས་ལ་གནོད་པ་བགྱིས་པའམ་བགྱིད་དུ་སྩལ་བ་མ་མཆིས་ཏེ། དཔེར་བགྱིས་ན་དབྱར་ཟླ་ཐ་ཆུང་ལ་བཀོད་མའི་ཆུ་བོ་གཡོས་པས། ངོགས་ཐམས་ཅད་བརླན་པར་འགྱུར་བ་དེ་བཞིན་དུ་ཁོ་མོ་ཅག་གི་རིགས་སམ་སྡེ་ཚན་དུ་གཏོགས་པའི་འཁོར་དང་། ཡང་གཡོག་ཤ་ཟ་མོ་དང་སྲིན་མོར་གྱུར་པ་ཤ་ལ་དགའ་ཞིང་ཁྲག་ལ་རོལ་པ་བརྒྱ་ཕྲག་མང་པོ་ཡོད་པས་དེ་རྣམས་ཀྱིས་གནོད་ཅིང་འཚེ་བ་བགྱིས་སུ་བས་ཀྱི། དེ་ཡང་ཁོ་མོ་བདེ་བར་གྱུར་ན་རྗེ་བཙུན་གྱི་བཀའ་ཉན་པས། འགྲོ་བ་དེ་རྣམས་ཀྱི་བྲོ་ནད་ཁྱེད་ཀྱིས་སེལ་བར་བགྱིད་པས། ཅི་ནས་ཀྱང་ཁོ་མོ་ལ་ད་རེས་ཐུགས་རྗེས་གཟིགས་འཚལ་ཞེས་ཞུ་བ་ནན་ཏན་དུ་འབུལ་དུ་བྱུང་བ་ལས། དེར་རྗེ་བཙུན་གྱིས་དེ་ཀའི་ནུབ་མོ་ནས་ཡི་གེ་བརྒྱ་པ་འི་ཁྲུས་ཆོག་ནས་བཏོན། བླ་མ་དང་དཀོན་མཆོག་ལ་གསོལ་བ་མང་དུ་བཏབ་གཙུག་ཏོར་རྣམ་པར་རྒྱལ་མའི་སྒོ་ནས་ཚེ་བསྲིང་བ་མཛད་།",
  "",
  "དེའི་ནང་པར་ནས་མལ་ནས་ལྡང་ཞིང་ཕྱག་འཚལ་ཤེས་པ་ཙམ་དུ་གྱུར་ཏོ།། ",
  "དེ་ནས་ཞག་བདུན་ཙམ་དུ་རིག་པ་གཏད་ཅིང་བྱིན་གྱིས་བརླབས་པ་མཛད་པས་མོ་ཤིན་ཏུ་བདེ་ནས། སྔར་བས་ཀྱང་མདངས་བཟང་ཞིང་བཀྲག་ཕུན་སུམ་ཚོགས་པར་གྱུར་ཏོ།། ",
  "ཡང་རྗེ་བཙུན་གྱིས་བཀའ་སྩལ་པ་བཞིན་བཟང་མ་ཁྱོད་རབ་ཏུ་བདེ་བ་འདི་རང་ཡིན་གྱིས། ང་ཡུལ་ཕྱོགས་ཀྱི་མི་རྣམས་ལ་ཕན་པ་བྱེད་དུ་འགྲོ་བས། ཁྱེད་རྣམས་ཀྱིས་མཐུན་པའི་རྫས་གང་ཡིན་པ་དང་། རིམ་གྲོ་ཇི་ལྟར་བྱེད་ལུགས་རྣམས་ང་ལ་སྨྲོས་ཤིག་ཅེས་དྲིས་པ་ལས། རྗེ་བཙུན་ལགས་རྟེན་འབྲེལ་གྱི་ཆེ་བ་ཡིན་པའི་ཕྱིར་ཁོ་མོ་བདེ་བ་རང་གི་མི་རྣམས་ཁད་ཀྱིས་བདེ་བར་འགྱུར་ལ། འོན་ཀྱང་མྱུར་དུ་བདེ་བར་བཞེད་ན། ངེད་ཅག་འཇིག་རྟེན་པ་འི་ཌཱ་ཀི་མ་སྤྱིའི་དམ་ཚིག་ཡིན་པས་གཅིག་མ་བདེ་ན་ཀུན་མི་བདེ་ཞིང་འཁྲུག་པར་འགྱུར་ལ། ",
  "དེ་ལས་སྲིད་པའི་ལྷ་འདྲེ་ཐམས་ཅད་ཀྱིས་གཏིང་གཡོ་ཞིང་རྒྱབ་བརྟེན་བྱེད་པ་ཡིན་པས་རིམ་གྲོའི་ལུགས་ནི་དེ་བཞིན་གཤེགས་པའི་གཙུག་ཏོར་གྱི་སྙིང་པོ་ཅན་གྱི་གཟུངས་མང་དུ་འདོན་པ་དང་། ཐེག་པ་ཆེན་པོའི་མདོ་སྡེ་ཟབ་མོའི་གསུང་སྒྲོག་པ་དང་། བུམ་པའི་ཆུས་བཀྲུ་ཞིང་གྲོང་ཁྱེར་གྱི་ཁོར་ཡུག་ཏུ་མཚམས་བཅད་པ་དང་། དཀར་ཕུད་དང་དམར་ཕུད་ལ་སོགས་པ་ལ་ཚོགས་དང་གཏོར་མ་རྒྱ་ཆེན་པོ་བཤམས་ལ་ཁ་ཟས་ཀྱི་རྣམ་པ་ཅི་ཡོད་པས་བརྒྱན་ཞིང་བསྔོ་བ་མཛོད་དང་། མི་ནད་དེ་དག་མྱུར་དུ་ཞི་བར་འགྱུར་རོ་ཞེས་ཟེར་བ་ལས། ",
  "དེར་རྗེ་བཙུན་གྱིས་བྲིན་གྱི་བྲག་མཁར་དུ་བྱོན་ནས་ཡུལ་མི་རྣམས་ལ་ངའི་རྨི་ལམ་དུ་བྱུང་བས་དལ་ཡམས་འདི་ཁྱེད་རང་གི་ཇོ་མོ་ལ་ཐབ་རླངས་ཕོག་ནས་མི་དགྱེས་པ་ཡོད་པ་འདྲ་དེ་གཡོ་འགུལ་བྱས་ནས་སྲིད་པའི་ལྷ་འདྲེ་ཀུན་འཁྲུགས་ནས་ཡོད་པར་འདུག་པས་ད་རིམ་གྲོའི་བྱེད་ལུགས་འདི་ལྟར་དུ་གྱིས་ལ་ང་ཅན་དུ་ཡང་ཕུད་བསྡུས་ལ་སྐྱོལ་ཞིག་གསུངས་པ་ལས། ",
  "ཡུལ་པས་ཀྱང་དེ་ལྟར་བྱས་ནས་ཕུད་རྣམས་ལ་ཚོགས་དང་གཏོར་མ་རྒྱ་ཆེན་པོ་བཤམས་ཏེ། བླ་མ་དཀོན་མཆོག་ལ་གསོལ་བ་བཏབ། ཆོས་སྐྱོང་བ་འི་སྲུང་མ་ཐམས་ཅད་ལ་གཏོར་མ་ཕུལ། དེ་ནས་སྲིད་པའི་ལྷ་འདྲེ་ཐམས་ཅད་ལ་བསྔོ་བ་མཛད་དེ། བདེན་པའི་སྟོབས་བརྗོད་པ་ཙམ་གྱིས་རིང་པོ་མ་ཐོགས་པར་དལ་ཡམས་ཆེན་པོ་དེ་ཆད་པར་གྱུར་ཏོ།། ",
  "དེ་ནས་ཟླ་བ་དེ་ཟད་པའི་ཉི་ཤུ་དགུར་སོང་བའི་ཉིན་པར་བཀྲ་ཤིས་ཚེ་རིང་མ་དཔོན་གཡོག་ལྔ་ལ་འཁོར་སྨན་དང་ཡུལ་ལྷའི་ཚོགས་ཀྱིས་བསྐོར་བ་མང་པོ་ཞིག་རྗེ་བཙུན་གྱི་དྲུང་དུ་ལྷགས་ཏེ། བཟའ་བ་དང་བཅའ་བ་གྱ་ནོམ་ཞིང་རོ་ཕུན་སུམ་ཚོགས་པ་དང་ལྡན་པའི་སྤྱན་གཟིགས་མང་པོས་རིན་པོ་ཆེ་སྣ་ཚོགས་ལས་བྱས་པའི་སྐྱོགས་དུ་མ་བཀང་ནས་རྗེ་བཙུན་ལ་དྲངས་ཏེ། ཕྱག་དང་བསྐོར་བ་གྲངས་མེད་པ་བྱས་ནས་མདུན་དྲང་པོར་སྤྱན་ལམ་ན་ཕར་འཁོད་དེ་འཇིག་རྟེན་མིག་བསྒྱུར་གྱི་ཌཱ་ཀི་མ་སྤུན་ལྔ་པོ་དེ་དག་ན་རེ་ད་རེས་ཁོ་མོ་ཤི་བ་སློང་ན་བ་གསོས། རྗེ་བཙུན་ཁྱེད་ལས་བཀའ་དྲིན་ཆེ་བ་མེད་དོ་ཞེས་ངག་སྙན་པ་འི་ཚིག་གླུར་བླངས་ཏེ་ཕུལ་བ། ",
  "ཡ་གི་ནམ་མཁའི་མཐོངས་ཤིག་ན།། སྤྲིན་སྣ་འཛིངས་མཐིང་ནག་འཁྲིགས་པ་དེ།། རྔ་སྒྲ་ཀླུ་ཡི་རྒྱལ་པོ་དེས།། སྐྱེ་འགྲོ་བཅུད་ཀྱིས་གསོ་བའི་ཕྱིར།། བདུད་རྩི་སྤྲིན་ཆར་འབེབ་པ་འི་རྟགས།། ",
  "ཆར་ཟམ་ཟིམ་དལ་གྱིས་འབབ་པ་དེ།། ས་གཞི་དྲོད་གཤེར་སྙོམས་པའི་རྟགས།།",
  "འབྲུག་སྒྲ་ཆེམ་ཆེམ་སྒྲོག་པ་དེ།། འབྱུང་བ་ཚ་གྲང་འཐབ་པའི་སྐད།། སྤྲིན་དེ་ཡིས་མཚོན་པའི་འོག་རོལ་ན།། གངས་ཟུར་གསུམ་དགུང་དུ་རྩེ་མཐོ་བ།། མགུར་ཆུ་ཤེལ་གྱི་ཅོད་པན་ལ།། གཟའ་སྐར་འོད་ཀྱི་ཕྲ་བཀོད་དེ།། ཉི་ཟླ་ཤར་གྱི་གཟི་མདངས་ཅན།། དེ་སྨན་བཙུན་ངེད་ཀྱི་ཕོ་བྲང་ཡིན།། ",
  "གངས་དེ་ལ་འཁྲིས་ཀྱི་གཡོན་མགུལ་ན།། ལྡིང་མདོ་ཤོད་ཤེལ་གྱི་དོ་ར་ལ།། འཇའ་འོད་ཀྱི་གུར་ཡོལ་བྲེས་པ་དེ།། འབྲོག་ཡ་མཚན་ཆེ་བའི་སྨན་ལུང་ཡིན།། འབྲུ་དྲུག་རྩི་ཐོག་འཁྲུང་པ་འི་ས།། མེ་ཏོག་ཚོན་ཚོགས་བཀྲ་བའི་གླིང་།། སྨན་གྱི་དོ་ར་གཟིགས་མོ་ཆེ།། ཡུལ་ལྷའི་རྩེ་བྲོ་དང་རེ་སྤྲོ།། ཁྱད་པར་ས་གཞི་བྱིན་ཆགས་པ།། ཆུ་དབར་སྤྲུལ་སྐུའི་ཕོ་བྲང་ན།། མི་ཡ་མཚན་ཅན་ཞིག་བཞུགས་པ་དེ།། རྗེ་མི་ལ་རྣལ་འབྱོར་མ་ལགས་སམ།། ཁྱེད་སྐུ་ཚེ་སྔ་མར་ཚོགས་བསགས་པས།། ད་ལྟ་མི་ལུས་རིན་ཆེན་ཐོབ།། ཅུང་ཟད་ལེ་ལོ་མི་མཛད་དེ།། འབྲལ་མེད་བསམ་གཏན་བསྒོམ་པའི་ཕྱིར།། སྐྱེ་མེད་སེམས་ཀྱི་དོན་རྟོགས་ནས།། འཁྲུལ་འཁོར་ལུས་ལ་རང་དབང་ཐོབ།། བར་ཆད་གཡེང་བས་མི་འཇིགས་པ་ས།། རི་བོ་ལྟ་བུའི་རྣལ་འབྱོར་པ།། རླུང་གི་ཡོན་ཏན་མཐར་ཕྱིན་པས།། གཅེར་བུའི་ལུས་ལ་གཟི་མདངས་ཅན།། བརཏལ་ཞུགས་སྤྱོད་པ་སྣ་ཚོགས་ཀྱིས།། འགྲོ་དོན་རྫོགས་མཛད་སྐྱེས་བུ་ཁྱོད།། དེང་སང་དུས་ཀྱི་སྙིགས་མ་ལ།། གདོང་དམར་ཡུལ་དུ་བྱོན་པ་དེ།། སྤྱིར་རྒྱལ་ཁམས་ཡོངས་ཀྱི་རྒྱན་དུ་ཆེ།། སྒོས་བུད་མེད་ངེད་ཀྱི་དཔལ་དུ་ཤར།། ",
  "དུས་ད་རེས་དགུང་ཚེས་བཅུ་གཅིག་ལ།། མི་གཙང་ཐབ་ཀྱིས་ཉེར་བསླངས་ནས།། འབྱུང་བཞི་ནད་ཀྱིས་ཐིབས་ནོན་བྱུང་།།",
  "ཉོན་མོངས་གདུག་རྩུབ་ཁོང་ནས་འཁྲུགས།། སྡུག་བསྔལ་ཚོར་བ་ཉམས་སུ་མྱོང་།། ནང་འགྱུ་བ་རྟེན་དང་དེའུ་བྲལ་བྱུང་།། དེ་འདྲའི་ཉམ་ཐག་གྱུར་བ་འི་ཚེ།། རྗེ་ཁྱེད་ཀྱི་ཐུགས་རྗེའི་ལྕགས་ཀྱུ་ཡིས།། བྱིན་རླབས་འཕོ་བའི་རྗེས་གནང་མཛད།། ",
  "དག་པ་སྔགས་ཀྱི་ཁྲུས་ནས་བཏོན།། སྐྱེ་འཆི་མེད་པའི་སེམས་ངོ་སྤྲད།། ངེས་ཤེས་རྟོགས་པ་འཕྲལ་དུ་སྐྱེས།། ནད་འདུ་བ་རྣམ་བཞི་སྤྲིན་ལྟར་དེངས།། ལུས་ཤིང་བལ་ལྟ་བུར་ཡང་ཞིང་བདེ།། སེམས་ལ་རྟོགས་པ་སྣ་ཚོགས་ཤར།། ཚེ་དུས་མིན་འཆི་བའི་བར་ཆད་བཟློག། དྲོད་མཐའ་ནས་ཡལ་བ་རང་སོར་ཆུད།། དབུགས་ཕྱི་ནང་ཆད་པ་སླར་ཡང་མཐུད།། གཤིན་རྗེའི་ཕོ་ཉ་སྐྱེངས་སུ་བཅུག། ",
  "རྗེ་བཀའ་དྲིན་ཆེའོ་རྣལ་འབྱོར་པ།། འབངས་སྐྱེ་གནས་དམན་པའི་སྒྲིབ་གཡོགས་ཀྱིས།། སྙིང་བརྗེད་དྲན་པ་ངན་ན་ཡང་།། དུས་ད་རེས་ཚེ་སྲོག་མཐུད་པ་དེ།། ཚེ་འདི་ལ་བརྗེད་ཐབས་ཡོད་མ་མཆིས།། ",
  "སྐུ་སྐྱབས་དྲིན་ལན་བསབ་པའི་ཕྱིར།། ཅི་དགྱེས་དངོས་གྲུབ་འབུལ་བ་དང་།། ཅི་གསུང་བཀའ་ལས་མི་འདའ་བས།། དུས་འདི་ནས་བཟུང་སྟེ་མཐར་ཐུག་གི།། བླ་མེད་བྱང་ཆུབ་མ་ཐོབ་བར།། སྨོན་ལམ་དག་པའི་ཆུ་རྒྱུན་གྱིས།། ལུས་དང་གྲིབ་མ་ཇི་བཞིན་དུ།། སྐད་ཅིག་མི་འབྲལ་འགྲོགས་གྱུར་ནས།། ཁྱོད་མངོན་པར་སངས་རྒྱས་གྱུར་པའི་ཚེ།། གཟུགས་སྐུས་འདུལ་བའི་ཞིང་ཁམས་དེར།། ལྔ་སྡེ་བཟང་པོ་ཇི་བཞིན་དུ།། འཁོར་གྱི་དང་པོར་གྱུར་ནས་ཀྱང་།། ཐོག་མའི་བདུད་རྩི་འཐུང་བར་ཤོག། ",
  "དེ་འཐུངས་བདུད་རྩིའི་ཡོན་ཏན་གྱིས།། ཆོས་ཀྱི་རྒྱལ་སྲིད་ཐོབ་ནས་ཀྱང་།། མི་ཤེས་རྨོངས་པའི་འགྲོ་རྣམས་ལ།། བསྡུ་བ་རྣམ་བཞིའི་སྤྲིན་ཚོགས་ལས།། སྣ་ཚོགས་བདུད་རྩིའི་ཆར་ཕབ་ནས།། འགྲོ་ཀུན་རབ་ཏུ་ཚིམ་གྱུར་ཤོག། ",
  "ཅེས་པ་སྨན་བཙུན་བཀྲ་ཤིས་ཚེ་རིང་མས་དབུ་མཛད་ཀྱི་མིག་བསྒྱུར་མ་ལྔས་རྗེ་བཙུན་ཆེན་པོའི་སྙན་དུ་དེ་སྐད་གསོལ་ཏེ། དག་པ་སྨོན་ལམ་དུ་བཏབ་པ་ལས། ཡང་རྗེ་བཙུན་གྱི་ཐུགས་དགོངས་ལ། གནོད་སྦྱིན་མོ་འདི་ཀུན་གྱི་ད་རེས་ཀྱི་ན་བ་གསོས་པ་ལ་འདི་ཙམ་གྱི་དྲིན་དུ་གཟོ་བ་བྱེད་ལུགས་ཀྱིས། ད་གསང་སྔགས་བསྐྱེད་རྫོགས་ཀྱི་གདམས་ངག་སྣ་འགའ་ཙམ་བསྟན་ན་བསྒོམ་པར་ནུས་སམ། དགོངས་ནས་བཀའ་སྩལ་པ། བཞིན་བཟང་མ་རྣམས་ཁྱེད་ད་རེས་ཀྱི་ན་བ་གསོས་པ་འདི་ཙམ་ལ་དེ་སྐད་ཟེར་ན། གསང་སྔགས་མངོན་སུམ་གྱི་ལམ་པ་ཡིན་པས། དུས་ད་རེས་ལ་ཚང་ཚིང་སྲིད་པའི་གནས་ནས་ཐོན་ཞིང་སྐྱེ་འཆི་འཁོར་བའི་ལམ་འཕྲང་བརྒལ་ནས་ཕྱིན་ཆད་སྲིད་པའི་སྡུག་བསྔལ་གཏན་ནས་མི་མྱོང་བའི་གདམས་ངག་ཡོད་ན་དེ་ཁྱོད་ཀྱིས་བསྒོམ་པར་ནུས་སམ་ཞེས་བྲོད་པ་བསྐྱེད་པའི་མགུར་འདི་སྐད་དུ་བཞེངས་པ། ",
  "ཤར་ཁྲི་གདུགས་ཉི་མའི་འོག་ཤེད་ན།།",
  "སྨན་ལྷ་རི་བཀྲ་ཤིས་རྩེ་མཐོ་བ།། ཁྱུང་མགོ་ཤེལ་གྱི་ཟུར་ཕུད་ལ།། དམར་ཐག་གསེར་གྱི་འོད་འཕྲོ་ཞིང་།། སྟོད་སྤྲིན་དཀར་ལྡིང་གི་གོ་ལྕོག་ལ།། སྨད་འཇའ་ཚོན་སྣ་ལྔའི་ཆ་ག་བཏབ།། བར་གཡའ་སྤང་གཡུ་ཡི་སྨིན་ཁྱུགས་ལ།། ན་བུན་སྐྱི་བུན་འཐིབས་པ་དེ།། གངས་མཐོན་མཐིང་རྒྱལ་མོ་མ་ལགས་སམ།། ",
  "གངས་དེ་ལ་ཕོ་བྲང་རྟེན་བཅས་པ།། བུད་མེད་ལུས་ལ་ཡ་མཚན་ཅན།། མོ་བཙུན་རྒྱལ་མོ་བཞིན་བཟང་མ།། ཡིད་འཕྲོག་སྙན་པའི་གླུ་ལེན་ཞིང་།། མཚར་སྡུག་འོད་དུ་ཆགས་པ་དེ།། སྨན་བཀྲ་ཤིས་ཚེ་རིང་མ་ལགས་སམ།། ",
  "ཁྱོད་ད་རེས་འཇིགས་ཤིང་སྐྲག་པ་མྱོང་།། ཡུས་ཁོང་ནས་བརྡོལ་བ་ཤིན་ཏུ་བདེན།། ",
  "ལུས་ལ་འབྱུང་བཞིའི་ནད་ཀྱིས་གཟིར།། ",
  "སེམས་ལ་སྡུག་བསྔལ་བཟོད་ཐབས་མེད།། དབུགས་ན་བུན་ལྟ་བུར་ཡལ་ལ་ཁད།། སྲོག་མི་རྟག་གཡོ་བ་དེའུ་ཆད་ཙམ།། དེ་སྔོན་ཆད་ལས་ངན་བསགས་པའི་ཕྱིར།། ད་ལྟ་རྣམ་སྨིན་དེ་ལྟར་མྱོང་།། ",
  "ད་ངན་སྤྱོད་འདི་ལས་མ་ལོག་ན།། ན་རག་དམྱལ་བ་དེ་ལས་འཇིགས།། ",
  "དུས་ད་རེས་མ་ཤི་ཐོ་ལེ་རྒྱལ།། ཁྱོད་དད་པའི་ས་བོན་གཡོས་པ་ལ།། མི་ངས་ཀྱང་སྙིང་རྗེས་ཀུན་ནས་བསླང་།། ",
  "གསང་སྔགས་བདེན་པའི་བྱིན་རླབས་ཀྱིས།། འཆི་བདག་བདུད་ཀྱི་མགོ་བོ་བསྐོར།། ལས་ཀྱི་གཤིན་རྗེའི་ཁ་ནས་འཕྲོགས།། ལྟས་ངན་སྡིག་པ་གཡང་དུ་བསླན།། རྐྱེན་ངན་བར་ཆད་ཚེ་རུ་བསྒྱུར།། ཁྱེད་དགའ་རུ་ཚོར་རམ་བཞིན་བཟང་མ།། ",
  "ལར་བྱས་པ་ཤེས་པ་དཀའ་ན་ཡང་།། རྗེ་བཀའ་དྲིན་ཤིན་ཏུ་ཆེའོ་ཞེས།།",
  "ངག་སྙན་པ་འི་ཚིག་གིས་གཏང་རག་བཏང་།། གླུ་དེ་ལ་ང་ཡང་བྲོད་པ་སྐྱེས།། ད་ཕྱིན་ཆད་ང་ཟེར་ཉན་སྤྱོད་ན།། ཐར་མེད་སྡུག་བསྔལ་ཆེན་པོའི་ལམ།། རྦ་རླབས་ཅན་གྱི་ཆུ་བཞི་དང་།། བགྲོད་དཀའ་མི་ཁོམ་བརྒྱད་ཀྱི་གནས།། ཚང་ཚིང་སྲིད་པའི་ནགས་ཚལ་དང་།། བདུད་བཞིའི་ཇག་པས་སྒུག་པ་འི་ས།། འཇུར་མེད་བར་དོ་གསུམ་གྱི་འཕྲང་།། ཡ་ང་མེད་པར་བསྒྲལ་ནས་ཀྱང་།། རྟག་ཏུ་བདེ་ཐོབ་ཡངས་པའི་ལམ།། ཞི་བ་རིན་ཆེན་གླིང་དེ་རུ།། ཕྱིན་པར་ཁས་ལེན་གདོན་མི་ཟ།། ",
  "མི་ང་ཟེར་ཡ་མཚན་མི་ཆེ་ན།། ང་ཡི་བརྒྱུད་པ་ངོ་མཚར་ཆེ།། དྲུག་པ་རྡོ་རྗེ་འཆང་ཆེན་ནས།། སྒྲ་སྒྱུར་ལོ་ཙྪ་ཡན་ཆད་དུ།། བདེར་གཤེགས་སྤྲུལ་པ་མ་ལགས་པ།། གང་ཟག་བརྒྱུད་པས་བར་མ་ཆོད།། དེ་ཕྱིར་ང་ཟེར་གཙིགས་སུ་ཆེ།། ",
  "ཡུལ་རྒྱ་གར་དབུས་ན་སྒྲ་ཆེ་བ།། དཔལ་ནཱ་རོ་མཻ་ཏྲི་བསྙད་ཀྱིན་གདའ།། ཁོང་སྙན་པས་ཕྱོགས་རྣམས་ཁྱབ་པའི་ཕྱིར།། མཚན་སྔོན་ཆད་ཁྱེད་ཀྱིས་ཐོས་ཏེ་མཆི།། རྗེ་གྲུབ་ཐོབ་གཉིས་ཀྱིས་བྱིན་རླབས་པ།། དེ་ལྷོ་བྲག་མར་པ་ལོ་ཙྪ་ཡིན།། ཕ་སྤྲུལ་སྐུ་དེ་ཡི་ཞབས་དྲུང་དུ།། ལོ་དྲུག་ཟླ་མཐོང་བརྒྱད་དུ་བསྡད།། ལུས་སྐུ་དང་གྲིབ་མ་བཞིན་དུ་འགྲོགས།། རྗེ་གསུངས་པའི་བཀའ་ལ་ཚད་མར་བཟུང་།། ཐུགས་གཏིང་ནས་མཉེས་པའི་གནད་ཀ་དེས།། རྒྱུད་ཟབ་མོ་དགྱེས་པའི་རྡོ་རྗེ་དང་།། བྱིན་རླབས་ཅན་གྱི་བདེ་མཆོག་དང་།། སྙིང་པོ་མ་ཧཱ་མཱ་ཡའི་རྒྱུད།། དཔལ་ནམ་མཁའ་ལྟ་བུའི་གསང་འདུས་དང་།། བཀའ་སྲུང་ཅན་གྱི་གདན་བཞི་དང་།། སྤྲུལ་པ་སངས་རྒྱས་ཐོད་པའི་རྒྱུད།། དོན་མཐར་ཐུག་སྟོན་པ་སྙིང་པོའི་སྐོར།། བཀའ་རྒྱ་མཚོ་ལྟར་ཟབ་རྒྱུད་འགྲེལ་ལས།། བཅུད་ནོར་བུ་རིན་ཆེན་གཏིང་ནས་བླངས།། གནད་ཟབ་དགུའི་དོན་སྙིང་ཕྱུང་བ་རྣམས།། གསེར་ཞུན་མ་ལྟ་བུར་དྲིལ་ནས་ཀྱང་།། དབྲི་བསྣན་ལྷག་ཆད་ཡོད་རེ་ཞེས།། ཌཱ་ཀི་དཔང་བཙུགས་དབུ་བསྙུང་བཞེས།། སྙན་བརྒྱུད་ཀྱི་གདམས་ངག་རྫོགས་པར་གནང་།། ",
  "ཕ་བཀའ་དྲིན་ཆེ་བས་སེམས་ལ་འཕྲེང་།། དྲིན་ལན་སྒྲུབ་པའི་མཆོད་པ་འབུལ།། སྒོམ་ཡུན་དུ་བསྲིང་བའི་གནད་ཀ་དེས།། རླུང་འབྱུང་བ་ལྔ་ལ་རང་དབང་ཐོབ།། རོ་སྙོམས་ཀྱི་སྤྱོད་པ་གདེང་དུ་གྱུར།།",
  "",
  "ནད་འདུ་བ་འཁྲུགས་ཀྱང་ཉམ་ང་མེད།། བུ་ཁྱེད་ཀྱང་བདེ་བར་བཞེད་པ་ན།། མི་ང་ཟེར་ཉོན་ལ་ང་ཕྱིར་འབྲོངས།། ང་སྤྱོད་ལྟོས་ལ་ང་བཞིན་སྒོམས།། དུས་འདི་ལ་ལམ་སྣ་ཟིན་ཏེ་མཆི།། ཚེ་ཕྱི་མ་ཕན་ཆད་རྟག་ཏུ་བདེ།། ད་ལྟ་ལུས་ལ་ནད་མང་ཞིང་།། སེམས་ཀྱི་ཚ་གྲང་མྱོང་བ་ཡང་།། ཉོན་མོངས་རྒྱུ་ཡི་ཉེར་ལེན་དང་།། གློ་བུར་རྐྱེན་གྱིས་མཚམས་སྦྱར་ནས།། སྔར་བྱས་ལས་ཀྱི་རྣམ་སྨིན་གྱིས།། རང་སྣང་སྒྲིབ་པ་དེ་ལྟར་བྱུང་།། འདི་ཡང་རྨི་ལམ་སྐད་ཅིག་ཙམ།། དེ་བས་འབུམ་འགྱུར་བྱེ་བ་ཡིས།། ཡུན་རིང་ཤིན་ཏུ་བཟོད་དཀའ་བ།། ན་རག་དམྱལ་བའི་སྡུག་བསྔལ་ཡང་།། དོན་དུ་སྣང་བ་ཡོད་མ་ཡིན།། སྡིག་སེམས་བག་ཆགས་འཁྲུལ་པ་ལས།། ཕྱི་རོལ་སྡུག་བསྔལ་མྱོང་ཞེས་པ།། སྟོན་པ་སངས་རྒྱས་ཤཱཀ་ཐུབ་ལ།། རྡོ་རྗེ་སྙིང་པོས་ཞུས་པའི་ལན།། ངེས་པ་དོན་གྱི་མདོ་ནས་གསུངས།། ",
  "དེ་ཕྱིར་ཀུན་བརྟགས་འཁྲུལ་པ་འི་གཞི།། ཐམས་ཅད་སེམས་སུ་མ་ཤེས་ན།། ཚངས་པའི་འཇིག་རྟེན་དབང་བསྒྱུར་ཡང་།། དེ་ལ་བདེ་བ་ཡོད་མ་ཡིན།། མཉམ་གཞག་བཞི་ཡི་བསམ་གཏན་ལ།། བསྐལ་པར་གནས་ཀྱང་དམན་པའི་ལམ།། ཐམས་ཅད་མཁྱེན་པ་ཐོབ་མི་སྲིད།། དེ་བས་ལས་དང་ཉོན་མོངས་ཀྱི།། སྒྲིབ་གཡོགས་བག་ཆགས་སྦྱང་བའི་ཕྱིར།། བྱང་ཆུབ་སེམས་ཀྱི་རྒྱུན་སྒོམ་ཞིང་།། མཐར་ཕྱིན་སྐྱེ་མེད་དོན་ལ་བལྟ།། འོ་སྐོལ་ད་ལྟ་ལས་ཀྱི་ས་པ་ཡིན།། ལེ་ལོ་སྙོམ་ལས་དོར་བྱས་ལ།། བརྩོན་འགྲུས་ཆེན་པོའི་གོ་བགོས་ཤིང་།། སྐད་ཅིག་ཡུད་ཙམ་མ་ཡེངས་པར།། དོན་མྱུར་དུ་སྒྲུབས་ཤིག་སྐལ་བཟང་མ།། སྲིན་མོ་སྨན་བཙུན་བཞིན་བཟང་མ།། ",
  "ཞེས་དོན་ཞིབ་ཏུ་བཤད་པའི་གླུ་དེ་རྣམས་གོ་བར་གྱིས་ལ་ཁྱད་པར་དུ་བསྟན་པ་མྱུར་དུ་སྒྲུབས་ཤིག་ཅེས་གདམས་པ། ཁྱེད་ཀྱི་ཡིད་ལ་འབྲས་བུ་སྐུ་བཞི་ཞེས་བྱ་བ་ཞིག་ལོགས་ནས་བཙལ་དུ་ཡོད་སྙམ་ན་ཡང་། སངས་རྒྱས་ཞེས་བྱ་བ་རྒྱུད་ཐ་དད་པ་ཞིག་གཞན་ནས་བཙལ་དུ་མེད་དེ། འོ་སྐོལ་སྐྱེ་འགྲོ་སེམས་ཅན་དུ་གྱུར་པ་ལ་འཆི་བ་འོད་གསལ་ཆོས་ཀྱི་སྐུ། བར་དོ་དག་པ་ལོངས་སྤྱོད་རྫོགས་པའི་སྐུ། སྐྱེ་བ་སྣ་ཚོགས་སྤྲུལ་པའི་།",
  "སྐུ་གསུམ་རོ་གཅིག་ཐ་མི་དད་པ་ངོ་བོ་ཉིད་ཀྱི་སྐུ་དེ་བཞི་རང་ཅག་ལ་རང་ཆས་སུ་ཡོད་དེ་ངོ་མ་ཤེས། དེ་ངོ་ཤེས་པར་བྱེད་པ་ལ་གྲུབ་ཐོབ་བརྒྱུད་པའི་གདམས་ངག་ཟབ་མོ་བར་མ་ཆད་པ་དགོས་པ་ཡིན་གསུངས་པས། ",
  "ཡང་ཁོང་ཅག་ན་རེ་རྗེ་བཙུན་ལགས། ཁོ་མོ་ཅག་གི་སློབ་དཔོན་པདྨ་འབྱུང་གནས་བོད་དུ་བྱོན་པའི་དུས་སུ་ཁ་ལ་རོང་སྒོར་སྔོན་བསུ་ནས་ཐོ་མཚམས་ལ་ཕྱིན་པས་སླར་ཕྱག་རྒྱ་གཉན་པོའི་ཟིལ་འོག་ཏུ་མནན་ཏེ་བཀའ་འབངས་བགྱིད་པར་གཙིགས་ལ་ཕབ། རང་སྔགས་སྲོག་གི་སྙིང་པོ་མདོངས་གསོལ་དུ་ཕུལ། དེའི་དུས་ན་ཡང་མདོ་སྡེ་རྒྱུ་འབྲས་ཀྱི་ཆོས་མང་དུ་ཐོས། ཡང་རྒྱ་གར་གྱི་དུར་ཁྲོད་མུན་པ་སྒྲ་སྒྲོག་ཞེས་བྱ་བར་སློབ་དཔོན་ཕྱོགས་ཀྱི་གོ་ཆ་དང་། བརཏལ་ཞུགས་སྤྱོད་པ་ནག་པོ་ཞབས་ལས་དཀྱིལ་འཁོར་ཆེན་པོར་དབང་བསྐུར་བ་ཐོབ་ཅིང་། གསང་སྔགས་རྡོ་རྗེ་ཐེག་པའི་ཆོས་མང་དུ་ཐོབ། དེའི་ཕྱིར་ན་ཡང་བཀའ་གསང་བ་བསྟན་པའི་སྣོད་དུ་རུང་། ཁྱད་པར་ད་རེས་ཀྱི་བྲོ་ནད་ཆེན་པོ་འདིས་ཁོ་མོ་འཇིགས་ཤིང་སྐྲག་པ་ཉམས་སུ་མྱོང་བའི་ཕྱིར། སེམས་ཅན་དམྱལ་བའི་སྡུག་བསྔལ་སྐད་ཅིག་ལ་ཡང་བཟོད་པར་མི་ནུས་ཏེ། དེ་བས་ན་གོང་དུ་གསུངས་པའི་ཡ་ང་བ་དེ་དག་ལས་སྐྱོབ་ཅིང་དག་པ་སྐུ་བཞི་མངོན་འགྱུར་དུ་ངོ་སྤྲོད་པ་ར་བྱེད་པའི་གདམས་པ་དེ་རིང་ཉིད་དུ་ཐུགས་ལ་གདགས་འཚལ་ཞེས་ཞུ་དོན་གླུར་ཕུལ་བ། ",
  "དཔལ་ནམ་མཁའ་འོད་ཀྱི་ཞིང་ཁམས་ན།། སྤྲིན་ཨ་བ་གསེར་མདོག་ལྡིང་བ་དེ།། ཀླུ་རྒྱལ་རིགས་གཙུག་ན་རིན་ཆེན་གྱི།། ཡ་མཚན་རྫུ་འཕྲུལ་བཀོད་པ་ཡིན།། སྤྲིན་དེ་ཡི་འོག་ན་འཕྱོ་ལྡིང་བ།། བར་སྣང་ལྷ་ཕྲན་མིའམ་ཅི།། ལྷ་མིན་དྲི་ཟའི་བུ་མོ་རྣམས།། སྣ་ཚོགས་འདོད་ཡོན་ལོངས་སྤྱོད་ཅིང་།། གླུ་གར་རྩེ་འཇོ་ཤིན་ཏུ་དགའ།། སྤྲིན་ཨ་བ་ལྡིངས་ཀྱི་འོག་རོལ་ན།། སྨན་དོག་ས་བཀྲ་ཤིས་དིང་མ་ཤོད།། དེ་ཕུ་ནི་ལྷ་གཉན་གངས་ཀྱིས་བསྐོར།། མདའ་ནི་གཙང་ཆབ་ལུ་མ་གཉན།། བར་གཡུ་ཡི་སྤང་པོ་ལྡིང་མ་ལ།། སྨན་ཡུལ་ལྷའི་རྩེད་བྲོ་ལྟད་མོར་ཆེ།། ལར་སྨན་ལུང་ཤེལ་གྱི་དོ་ར་དེ།། འོག་ཀླུ་ཡི་བང་མཛོད་ཡིན་པའི་ཕྱིར།། རྩི་བཅུད་ལོངས་སྤྱོད་འབྱུང་བའི་ས།། རྐང་བཞི་དུད་འགྲོ་འཕེལ་བ་ཡིན།། འབྲོག་དེ་ན་དབེན་གནས་ཉམས་དགའ་བ།། ཆུ་དབར་སྤྲུལ་སྐུའི་ཕོ་བྲང་ཡོད།། གནས་དེ་ན་སྐྱེས་མཆོག་ཡ་མཚན་ཅན།། མཛེས་པའི་སྐུ་ལུས་རིན་པོ་ཆེ།། མཐོང་དང་ཐོས་པ་ཙམ་གྱིས་ཀྱང་།། འགྲོ་ཀུན་སྒྲིབ་པ་སྦྱོང་མཛད་ཅིང་།།",
  "ཕྱག་རྒྱ་སྐུ་ཡི་བཀོད་པ་ཡིས།། སྣ་ཚོགས་རྫུ་འཕྲུལ་སྟོན་མཛད་དེ།། ",
  "ཀུན་མཁྱེན་སེམས་ཉིད་དོན་རྟོགས་པས།། ཆོས་ཉིད་མཁའ་ལ་དབང་བསྒྱུར་ཞིང་།། རྣམ་དག་བྱམས་པའི་གསུང་གིས་ནི།། ",
  "ཆོས་ཉིད་སྟོང་པའི་སྒྲ་སྒྲོག་པ་ས།། ངེད་སྣང་ཞིང་སྲིད་པའི་ལྷ་འདྲེ་རྣམས།། དད་པའི་ས་བོན་གསོས་བཏབ་ནས།། བཀའ་བཞིན་ཉན་ཞིང་གུས་པར་བགྱིད།། ",
  "ཅི་བསམ་འབྱུང་བའི་ཡིད་བཞིན་གྱི།། ནོར་བུ་རིན་ཆེན་རྒྱལ་བའི་སྲས།། འཇིག་རྟེན་མིག་སྒྱུར་ཌཱ་ཀི་མ།། བུད་མེད་གཟུགས་ཅན་ཁོ་མོ་ཅག། སྔོན་ཆད་འཁོར་བ་ཐོག་མེད་ཀྱི།། ",
  "མ་རིག་འཁྲུལ་པ་འི་རང་རྒྱུད་དང་།། སྲིད་པའི་ཉིང་མཚམས་སྦྱོར་བ་ལ།། དང་པོ་མི་སྐྱེའི་ཐབས་ཀྱང་མེད།། ",
  "འཆི་བདག་གཤིན་རྗེ་སྐད་པ་དེ།། ཐིབས་ནོན་གྱི་མུན་པ་གཙུག་ན་འཁྱིལ།། འཆོར་མེད་ཀྱི་ཞགས་པ་ལག་ན་ཐོགས།། དུས་ནམ་ཞིག་ཚེ་ལ་རང་དབང་མེད།། ",
  "འབྱུང་བཞི་ལུས་ཀྱི་མདངས་འཕྲོག་ཅིང་།། ནང་སྲོག་གི་དབང་པོ་འགག་པར་བྱེད།། ",
  "དེ་ནས་བར་དོའི་སྣང་བ་འཆར།། སྣང་མུན་འོད་ཀྱི་ལམ་འཕྲང་དེར།། བརྩེ་མེད་གཤེད་པོ་ཕྱི་བཞིན་འབྲང་།། ཉམ་ཐག་མནར་བའི་སྡུག་བསྔལ་མྱོང་།། ",
  "དེ་རྗེས་མིང་བཞི་འཁྱམས་པོ་དེ།། ལས་ངན་རླུང་དང་བག་ཆགས་ཀྱིས།། ཆ་མེད་ཡུལ་དུ་རྒྱུས་མེད་ཁྲིད།། རང་དབང་མེད་པར་སྐྱེ་གནས་ཚོལ།། འཁོར་བ་ཟོ་ཆུའི་ཁྱུད་མོ་རུ།། སྐྱེ་རྒ་ན་འཆི་སྲིད་པ་འི་མཚོ།། གཡོ་འཁྲུག་རྦ་རླབས་བསྐྱོད་པ་ལ།། སྔོན་ཆད་བྱིང་བ་སྐྱབས་མེད་ན།། ད་རེས་སྡེ་དཔོན་ཁྱེད་ཀྱི་མཐུས།། ",
  "བྱང་ཆུབ་སེམས་ཀྱི་གཟིངས་བཅས་ནས།། འཇིགས་ཤིང་ལྟ་བའི་རླུང་ལོག་དང་།། འདོད་ཡོན་གཡོ་བ་སྲིན་མོའི་གླིང་།། ལས་ཀྱི་ཆུ་སྲིན་འཚེ་བ་ལས།། མི་འཇིགས་བདེ་བས་བསྐྱབས་ནས་ཀྱང་།། ",
  "ཕ་མཐར་སོན་པ་ནོར་བུའི་གླིང་།། སྣ་ཚོགས་རིན་ཆེན་ས་གཞི་ལ།། ལམ་རིང་དུབ་པའི་ཚོང་པ་རྣམས།། ངལ་སོས་དལ་བར་གཉིད་ལོག་ཅིང་།། ཅི་བསམ་དགོས་འདོད་ལེན་པར་ཞུ།། ",
  "འཁོར་བའི་རི་སུལ་ཉམ་ང་བར།། འཇིགས་བཅས་མི་ཁོམ་བརྒྱད་ཀྱི་ནགས།། སྒྲིབ་གཡོགས་མུན་པ་ཆར་གནག་ཅིང་།། ཉོན་མོངས་གཅན་ཟན་མ་རུངས་པ།། མཐོང་བས་འཇིགས་སྐྲག་མཆེ་བ་བདར།། སྐྱོན་གྱི་ཟུག་རྔུ་ཚེར་མ་ཅན།།",
  "སྡུག་བསྔལ་བརྒྱད་ཀྱི་ཚེར་ཁྲོད་དུ།། ལམ་སྟོར་སྨག་ཏུ་འཐོམ་པ་རྣམས།། ཁྱེད་གསུང་དྲི་མ་དང་བྲལ་བ།། ཆ་ཡིས་ཡོངས་རྫོགས་སྟོན་ཀ་ཡི།། ཟླ་བ་ལྟར་དཀར་སྤྲིན་མེད་ཅིང་།། འོད་འཕྲོ་སྣང་བར་གྱུར་པ་དེས།། མ་རིག་མུན་ནག་བསལ་ནས་ཀྱང་།། རྣམ་དག་ཡངས་པའི་ལམ་སྟོན་ཞུ།། ",
  "ལམ་འཇིགས་པ་ཅན་གྱི་བར་དོ་རུ།། འཕྲང་འཇུར་མེད་གསུམ་ལ་བསྐུངས་བཏོན་ནས།། ངེད་སྔོན་ཆད་བདུད་ཀྱི་ཇག་པས་ཁྱེར།། ལས་ཀྱི་ལྕགས་སྒྲོག་དམ་པོས་བཅིངས།། ཐར་མེད་ཁྲོན་པའི་དོང་དུ་བསྐྱུར།། དུས་ད་རེས་སྐྱབས་གནས་བླ་མ་རྗེ།། རྒོལ་བ་སུས་ཀྱང་མི་སྤོབས་པའི།། དཔུང་གཉེན་ཁྱེད་ཀྱི་མཐུ་སྟོབས་ཀྱིས།། འཇིགས་པ་འི་ལམ་འཕྲང་བསྒྲལ་བའི་ཕྱིར།། འཆི་བ་འོད་གསལ་ཆོས་ཀྱི་སྐུ།། བར་དོ་དག་པའི་སྒྱུ་ལུས་ལ།། ལོངས་སྐུ་ངོ་སྤྲོད་ཀྱི་གདམས་ངག་ཞུ།། ",
  "སྐྱེ་གནས་གང་སྐྱེའི་རང་དབང་ཡོད།། སྤྲུལ་སྐུ་ངོ་སྤྲོད་ཀྱི་གདམས་ངག་ཞུ།། ",
  "འཕྲང་དེ་གསུམ་བསྒྲལ་བའི་ཕ་རོལ་ན།། བར་ཆད་བདུད་ལས་གྲོལ་བའི་ས།། མི་འཇིགས་སྙེམས་དང་བྲལ་བའི་ལམ།། ཕྱིར་མི་ལྡོག་པ་གཏན་གྱི་ཡུལ།། དགའ་བདེ་ཡངས་པའི་ཞིང་ཁམས་ཤིག། ཡོད་དོ་སྐད་པར་ཁོ་མོས་ཐོས།། སྔོན་ཆད་མ་ཕྱིན་མཐོང་མ་མྱོང་།། འགྲོ་མགོན་བླ་མ་ཐུགས་རྗེ་ཅན།། སྐྱོབ་པས་ལམ་གྱི་ཤུལ་མཚོན་ཏེ།། མ་མཐོང་ཡུལ་དེ་སྟོན་པར་ཞུ།། ",
  "ལར་ཡ་ངའི་གནས་སུ་ཉམ་ཐག་ཅིང་།། མགོན་མེད་སྨྲེ་སྔགས་འདོན་པ་རྣམས།། དུས་གཞན་མ་ཡིན་འདི་ཉིད་ལ།། འབྲས་བུ་སྐུ་བཞི་མངོན་གྱུར་ཞུ།། ",
  "ཞེས་གསོལ་བ་བཏབ་སྟེ་དངུལ་དཀར་གྱི་མེ་ལོང་ལ་གསེར་གྱི་པདྨ་རིན་པོ་ཆེ་སྣ་ཚོགས་ཀྱི་ཕྲ་བཀོད་པ་ཞིག་མཎྜྻལ་དུ་འབུལ་དུ་བྱུང་བ་ལ། ",
  "རྗེ་བཙུན་གྱིས་གསུངས་པ། བཞིན་བཟང་མ་ཁྱོད་ང་ལ་དེ་ཙམ་དུ་མོས་གུས་ཆེ་ཞིང་ཆོས་འདི་ལ་ནན་ཏན་དུ་ཞུ་ན། ང་རང་གི་ལུགས་སུ་བྱིན་རླབས་བྱེད་དགོས་པས་ཚོགས་ཀྱི་ཡོ་བྱད་ཤོམས་ཤིག་གསུངས་པས། ",
  "ཁོང་ཅག་གིས་དེའི་ནུབ་མོ་རང་ལ་ཟས་སྣ་དྲུག་ཅུ་ཚོགས་པའི་ཡོ་བྱད་བཤམས་ཏེ། ཚོམ་བུའི་མཎྜྻལ་ལ་བརྟེན་ནས་ཁོང་ཅག་ལྔ་ལ་རྗེ་བཙུན་རྣལ་འབྱོར་སྙན་བརྒྱུད་ལྷན་ཅིག་སྐྱེས་མའི་ལུགས་སུ་དབང་བསྐུར་ཞིང་བྱིན་རླབས་མཛད་དེ། ",
  "དེའི་དུས་སུ་བར་དོ་གནད་ཀྱི་འཕྲང་སྒྲོལ་སྐུ་གསུམ་ངོ་སྤྲོད་ཀྱི་གདམས་པས་དག་པ་བདེ་ཆེན་གྱི་ཞིང་དུ་བགྲོད་ལུགས་འདི་རྣམས་མགུར་དུ་བཞེངས་པ། ",
  "འཛམ་གླིང་སྙིང་པོ་རྒྱ་གར་ཡུལ།། གཙུག་ལག་ཁང་ཆེན་བི་ཀྲ་མ།། རིག་པའི་འབྱུང་གནས་དེ་ཉིད་ཀྱི།།",
  "བྱང་སྒོ་བསྲུང་བའི་པཎྜྻི་ཏ།། མི་ཡི་སེང་གེ་འགྲན་ཟླ་མེད།། རྒོལ་བ་ངན་པའི་ཀླད་འགེམས་ཕྱིར།། གྱད་སྟོབས་པོ་ཆེ་ཡི་དཔའ་དང་མཚུངས།། བཀའ་རྒྱུད་སྡེ་བཞི་ལ་མ་རྨོངས་ཤིང་།། མཆོག་ཐུན་མོང་དངོས་གྲུབ་བརྙེས་པ་དེ།། རྗེ་ནཱ་རོ་པཎ་ཆེན་མ་ལགས་སམ།། ",
  "དེ་ཉིད་སྲས་ཀྱི་མཆོག་གྱུར་པ།། ཕ་དཀའ་བ་སྤྱད་པའི་ཐུགས་རུས་ཅན།། ལྷོ་བྲག་མར་པ་ལོ་ཙྪ་ཞེས།། མཚན་ཡོངས་སུ་གྲགས་སོ་འབྲུག་སྒྲ་ལྟར།། རྗེ་བཀའ་དྲིན་ཅན་གྱི་ཞལ་སྔ་ནས།། ཤཱཀ་ཐུབ་བསྟན་པ་འི་སྙིགས་མ་ལ།། མི་རྣམས་ཚེ་ཐུང་ལོངས་སྤྱོད་དབུལ།། བདུད་རིགས་བར་ཆོད་མང་བའི་ཕྱིར།། དུས་ཡུན་རིང་སྡོད་པའི་ལོང་མེད་ཅིང་།། ཤེས་བྱའི་མཐའ་ལ་ཆོད་དུས་མེད།། རྒྱུད་སྡེའི་མཁྱེན་རྒྱ་མི་འཚལ་བས།། བུ་སྒྲུབ་པ་སྙིང་པོར་ལོངས་ཤིག་གསུང་།། ",
  "མི་ངས་ཀྱང་ལེ་ལོ་མ་བགྱིས་ཏེ།། རྗེས་གསུངས་པའི་བཀའ་བཞིན་རྗེས་སུ་མཉན།། གནས་རི་ཁྲོད་བས་མཐའ་བསྙེགས་ནས་ཀྱང་།། ལུས་དཀའ་ཐུབ་སྤྱད་དེ་བསྒོམས་པ་ལས།། ཉམས་ཅུང་ཟད་རྒྱུད་ལ་སྐྱེས་པ་ཡོད།། སེམས་ལྷན་ནེ་གཏོད་ཅིག་སྐལ་བཟང་མ།། ",
  "སྤྱིར་འོ་སྐོལ་འགྲོ་དྲུག་སེམས་ཅན་ལ།། གཞི་བར་དོའི་ཆོས་དྲུག་ཤེས་ཀྱང་འཚལ།། ལམ་སྲིད་པ་གསུམ་གྱི་འབྱུང་འཇུག་གིས།། གནས་ཁམས་གསུམ་འཁོར་བར་ཡང་ཡང་འཁྱམས།། འཕྲང་འཇུར་མེད་གསུམ་གྱི་སོ་མཚམས་སུ།། ཤུལ་རིང་མགྲོན་པོ་མི་གསུམ་ལ།། མཛའ་བཤེས་གཉེན་གྱི་བྱ་ར་བས།། དགའ་བྲོད་གདོང་ནས་བསུ་བ་ཡོད།། སུན་མ་དེ་དང་མ་མཇལ་ན།། དགྲ་སྡང་གཤེད་མའི་ཕྱག་བརྙན་པ་ས།། བྱ་སྤྱོད་བལྟ་ཉུལ་འོང་སྟེ་མཆི།། དཔུང་དེད་དཔོན་གསུམ་དང་མ་འགྲོགས་ན།། རྒྱུས་མེད་འཇིགས་བཅས་ཚོང་པ་རྣམས།། མ་མཐོང་འཇིགས་པ་འི་སྐུངས་ས་ནས།། ལུང་སྟོན་བདུད་ཀྱི་ཕོ་ཉ་གསུམ།། ཐར་མེད་ཇག་པ་ལམ་ན་བསྒུག། འདྲ་མིན་སྤྲུལ་པའི་གཟུགས་འཛིན་ཞིང་།། བསླུ་བའི་ཚིག་གིས་ཡིད་བསྒྱུར་ཏེ།། ལམ་གོལ་ལོག་པར་ཁྲིད་ནས་ཀྱང་།། བདུན་ཕྲག་བདུན་པ་ཡན་ཆད་དུ།། སྣང་མིན་སྲིད་པའི་བར་དོ་རུ།། ཚ་གྲང་སྡུག་བསྔལ་ཉམས་སུ་མྱོང་།། དེ་ནས་ལས་ཀྱི་རྗེས་འབྲངས་ཏེ།། སླར་ཡང་འཁོར་བའི་བཙོན་རར་འཇུག། ",
  "ད་བཙོན་ར་དེ་ལས་ཐར་འདོད་ན།། ད་རེས་འཁོར་འདས་བར་དོ་རུ།། གནས་ལུགས་ངོ་སྤྲོད་ཕྱག་རྒྱ་ཆེ།།",
  "གཞི་ལྟ་བ་གཏན་ལ་འབེབས་ཀྱང་འཚལ།། ",
  "སྣང་བ་སྐྱེ་ཤིའི་བར་དོ་རུ།། རིག་པ་སེམས་ཀྱི་རྩལ་སྦྱང་ཕྱིར།། ལམ་བསྐྱེད་རྫོགས་གཉིས་ལ་འབད་ཀྱང་འཚལ།། ",
  "རང་བཞིན་ལམ་གྱི་བར་དོ་རུ།། གཉུག་མ་ཡེ་ཤེས་ངོས་གཟུང་ཕྱིར།། སྙན་བརྒྱུད་ཀྱི་གདམས་ངག་བསྒོམ་ཡང་འཚལ།། ",
  "རྨི་ལམ་གཉིད་ཀྱི་བར་དོ་རུ།། བག་ཆགས་ལམ་དུ་བསྒྱུར་བའི་ཕྱིར།། འོད་གསལ་སྒྱུ་ལུས་སྦྱང་ཡང་འཚལ།། ",
  "ཐ་མ་སྲིད་པའི་བར་དོ་རུ།། སྐུ་གསུམ་མངོན་དུ་གྱུར་ནས་ཀྱང་།། ཞིང་ཁམས་གསུམ་དུ་བགྲོད་ཀྱང་འཚལ།། ",
  "གལ་ཏེ་མངོན་དུ་མ་གྱུར་ན།། སྐྱེ་གནས་བརྒྱུད་པའི་བར་དོ་རུ།། སྨོན་ལམ་དག་པའི་མཚམས་སྦྱར་ནས།། རྒྱུ་འབྲས་མི་བསླུའི་རྟེན་འབྲེལ་གྱིས།། དལ་འབྱོར་འཛོམ་པའི་ལུས་ཐོབ་ཅིང་།། སྔ་མའི་ལས་འཕྲོ་སད་ནས་ཀྱང་།། ལམ་གྱི་རྟོགས་པ་མཐར་ཕྱུང་སྟེ།། རིང་པོར་མི་ཐོགས་དེ་ཉིད་དུ།། གྲོལ་བར་འགྱུར་པ་ར་ཐེ་ཚོམ་མེད།། ",
  "ཁྱེད་ཡ་མཚན་ཆེ་བའི་བུད་མེད་ལྔ།། རྩེ་གཅིག་གུས་པས་བཀའ་ཉན་ཞིང་།། དོན་ཆེད་དུ་བསྐྱར་ཏེ་ཞུ་བ་ལ།། མི་ཁོ་བོས་བར་དོའི་གདམས་ངག་བཤད།། རྗེ་ལྷོ་བྲག་མར་པའི་ཐུགས་ཕྱུང་ཡང་།། གནད་དེ་ལས་ཟབ་པ་ཡོད་རེ་སྐན།། ཞེས་མགུར་དུ་བཞེངས་པ་ལས། ",
  "ཡང་བཞིན་བཟང་མ་དེ་དག་ལངས་ནས་ཕྱག་དང་བསྐོར་བ་ལན་བདུན་བདུན་བྱས་ཏེ། རིན་པོ་ཆེའི་ཕྲ་བཀོད་པའི་མཎྜྻལ་ཕུལ་ནས། རྗེ་བཙུན་གྱི་སྐུ་གསུང་ཐུགས་ཆེ་བའི་ཡོན་ཏན་ལ་བསྟོད་ཅིང་ལུས་སྙོམས་པར་འཇུག་པ་དགའ་བ་བཞིའི་ཡེ་ཤེས་བདེ་སྟོང་གི་མཆོད་པ་འབུལ་བ་དང་། བར་དོ་ངོ་སྤྲོད་ཀྱི་ཆོས་དེ་དག་ཚིག་ཞིབ་རྒྱས་སུ་བསྙད་ཅིང་། དོན་མདོར་བསྡུས་པ་ཉམས་སུ་བླང་བདེ་བ་ཞིག་གནང་འཚལ་ཞེས་ཞུ་དོན་གླུར་ཕུལ་བ་འདི་རྣམས་ཡིན་ནོ།། ",
  "རྗེ་འགྲོ་བ་སྐྱོབ་མཛད་བཀའ་དྲིན་ཅན།། ལྕགས་ལ་གསེར་འགྱུར་བཏབ་པ་བཞིན།། སྙན་བརྒྱུད་དག་པའི་བདུད་རྩི་ཡིས།། སྡུག་བསྔལ་བདེ་བར་བསྒྱུར་མཛད་པའི།། ཕ་སངས་རྒྱས་ཁྱོད་ལ་ཕྱག་འཚལ་གྱིས།། ཐུགས་བརྩེ་བས་མི་འབྲལ་རྟག་ཏུ་སྐྱོང་།།",
  "",
  "རྒྱུད་སྦྱངས་པ་ཅན་གྱི་སྣང་བ་ལ།། ཞིང་ཡོངས་སུ་དག་པ་ཆོས་ཀྱི་དབྱིངས།། བདེ་ཆེན་སྤྲོས་བྲལ་གྱི་ཕོ་བྲང་དེ།། རྗེ་བླ་མའི་གདན་ས་མ་ལགས་སམ།། ",
  "ཌཱ་ཀི་སྤྲིན་ཚོགས་འདུས་པའི་དབུས།། གདན་རིག་སྟོང་དབྱེར་མེད་སེང་གེའི་ཁྲི།། སྲིད་པའི་སྐྱོན་སྤངས་པདྨ་དང་།། སྣ་ཚོགས་རྟོག་པའི་སྤྲིན་བྲལ་བ།། འོད་གསལ་ཉི་ཟླའི་དཀྱིལ་འཁོར་ལ།། ཕ་བླ་མ་རྗེ་བཙུན་བཞུགས་པ་དེ།། སྐུ་བལྟ་བས་མི་ངོམས་གཟི་མདངས་ཅན།། ཞལ་ལྷང་ངེ་ལྷན་ནེ་ཤིན་ཏུ་མཛེས།། ཡོན་ཏན་ཚོགས་ཀྱིས་རབ་བརྒྱན་ཅིང་།། དཔེ་བྱད་མཚན་གྱིས་སྤྲས་པའི་ཕྱིར།། རྒྱལ་སྲས་གཞོན་ནུ་ཉིད་དང་མཚུངས།། སྐུ་མཐོང་ན་དགའ་བའི་རྗེ་ལ་བསྟོད།། ",
  "གསུང་སྒྲ་དབྱངས་སྙན་པ་དྲི་ཟའི་གླུ།། སྒྲ་རང་སྣང་སྟོང་པ་ཆོས་ཀྱི་སྒྲ།། བདེ་ཆེན་སེང་གེའི་སྒྲ་སྒྲོག་པ་ས།། བདུད་དང་མུ་སྟེགས་སྐྲག་མཛད་ཅིང་།། སྐལ་ལྡན་གདུང་བ་སེལ་མཛད་པ།། གསུང་དེ་ལ་ཕྱོགས་བཅུར་སྙན་པས་བསྟོད།། ",
  "ཐུགས་མི་ཕྱེད་སྙིང་པོ་རྡོ་རྗེ་ལྟར།། ཤེས་བྱའི་མཐར་ཐུག་ཀུན་ལ་མཁས།། ལྟ་བ་ཀུན་སྤངས་ནམ་མཁའ་ལས།། བྱང་ཆུབ་སེམས་ཀྱི་འོད་ཟེར་གྱིས།། གདུལ་བྱའི་མུན་པ་སེལ་མཛད་པ།། ཐུགས་འགྱུར་བ་མེད་པའི་རྗེ་ལ་བསྟོད།། ",
  "རྗེ་སངས་རྒྱས་ངོ་བོ་སྐུ་གསུང་ཐུགས།། སྣ་ཚོགས་དངོས་གྲུབ་འབྱུང་བའི་ཕྱིར།། ཡིད་བཞིན་ནོར་བུ་ལྟ་བུ་ཁྱོད།། རྒྱལ་མཚན་རྩེ་མོ་སྤྱི་གཙུག་གི།། ཅོད་པན་གདན་ལ་བཞུགས་ནས་ཀྱང་།། བསམ་པ་དག་པས་བྱི་དོར་བྱས།། གཡེལ་བ་མེད་པར་ཉིན་མཚན་དུ།། ཕྱག་བྱ་མཆོད་ཅིང་གསོལ་བཏབ་ན།། ཅི་འདོད་རེ་བ་སྐོང་མཛད་ཅིང་།། འདོད་པའི་དོན་རྣམས་སྒྲུབ་མཛད་པ།། དབང་གི་རྒྱལ་པོ་ལྟ་བུ་ཡི།། རྗེ་རིན་པོ་ཆེ་ལ་ཕྱག་འཚལ་བསྟོད།། ",
  "ཁྱོད་ཀྱི་ཐུགས་རྗེའི་སྤྲིན་ཚོགས་ལས།། བྱིན་རླབས་ཡེ་ཤེས་བདུད་རྩི་ཡི།། འཆར་འབབ་འོ་མའི་རྒྱུན་དེ་ལ།། སྐལ་ལྡན་འགའ་ཞིག་འཐུང་བྱེད་པ།། སྐྱེ་གནས་འདི་ཉིད་ཁོ་ན་ལ།།",
  "ཉོན་མོངས་ཐ་བ་བཏུལ་ནས་ཀྱང་།། རྟོགས་པའི་མྱུ་གུ་འཁྲུངས་འགྱུར་ཞིང་།། བཅུ་གསུམ་རྡོ་རྗེ་འཛིན་པའི་ས།། སྐུ་དང་ཡེ་ཤེས་ཕྲིན་ལས་ཀྱི།། ལོ་འབྲས་མེ་ཏོག་ཕུན་སུམ་ཚོགས།། འགྲོ་ཀུན་རབ་ཏུ་ཚིམ་བྱེད་པ།། རིང་པོར་མི་ཐོགས་བསྐྲུན་པར་ཤོག། ",
  "དེ་མ་ཐོབ་ཀྱི་བར་དུ་ཡང་།། ཕོ་ཉས་བགྲོད་པ་ལམ་གྱི་རྟེན།། ཟག་བཅས་ལུས་ཀྱི་བདེ་བ་ལས།། ཟག་མེད་ཏིང་འཛིན་ཆེར་བསྐྱེད་ནས།། དགའ་བ་རྣམ་བཞིའི་ཡེ་ཤེས་ཀྱིས།། བདེ་སྟོང་ཏིང་འཛིན་ལ་གནས་ཤིང་།། དབུ་མའི་དོན་ལ་འཇུག་པའི་ཕྱིར།། ཁོ་མོས་བགྱིད་པར་འཚལ་ལགས་པ་ས།། དགྱེས་བཞིན་ཁྱོད་ཀྱིས་གནང་བར་མཛོད།། ",
  "དེ་རྗེས་སླད་ནས་ཞུ་བའི་དོན།། ཆོས་འདི་བར་དོ་འཕྲང་སྒྲོལ་ལ།། ཕྱོགས་བསྟན་ཚིག་གིས་བརྡ་མ་མཇལ།། དམར་ཁྲིད་ཞིབ་ཏུ་བསྙད་པ་དང་།། སྐུ་བཞི་ངོ་སྤྲོད་དོན་གྱི་གནད།། མངོན་འགྱུར་དུས་དང་ས་མཚམས་ཀྱི།། མདོར་བསྡུས་འདི་ལས་མེད་ཅེས་པ།། ཞལ་ཁྲིད་ཉམས་ལེན་བསྡུ་བར་ཞུ།། ",
  "གཞན་ཡང་ཁྱོད་ཀྱི་མཐུ་ཡིས་ཀྱང་།། ཆབ་འོག་འབངས་སུ་གྱུར་པ་ལ།། སྣ་ཚོགས་གདམས་པའི་བཅུད་བསྟན་པས།། རྒྱུད་དང་དབང་པོ་ཚིམ་གྱུར་ནས།། སྒྲུབ་པའི་འབྲས་བུ་མཐར་ཕྱུང་སྟེ།། ཚེ་འདིའི་སྣང་བ་ཁོ་ན་ལ།། རྟགས་དང་ཡོན་ཏན་སྣ་ཚོགས་པ།། རྗེ་བཙུན་ཁྱེད་དང་མཉམ་པར་ཤོག། ཅེས་མཇུག་དགེ་བའི་སྨོན་ལམ་དང་བཅས་པའི་གླུ་དེ་རྣམས་རྗེ་བཙུན་གྱི་སྙན་དུ་ཕུལ་བ་ལས། ",
  "ཡང་རྗེ་བཙུན་གྱིས་བཀའ་སྩལ་པ། བཞིན་བཟང་མ་རྣམས་གཞི་གསུམ་དུ་མི་ཁོམ་པ་བརྒྱད་ཀྱི་འདུ་བྱེད་ཀྱིས་ཐང་ཆད་ཅིང་ལམ་སྲིད་པ་གསུམ་ནས་ཡུན་རིང་བཤད་པས། ལུས་ངལ་དུབ་ཏུ་གྱུར་པ་ཤུལ་རིངས་ཀྱི་མགྲོན་པོ་གསུམ་ཡོད་དེ། གདམས་ངག་ཀྱང་ཡོད་ལ་ཉམས་སུ་ཡང་བླངས་པའི་གང་ཟག་དང་། གདམས་ངག་ཡོད་ལ་ཉམས་སུ་མ་བླངས་པའི་གང་ཟག་དང་། གདམས་ངག་ཀྱང་མེད་ལ་ཉམས་སུ་ཡང་མ་བླངས་པའི་གང་ཟག་གོ།། ",
  "སྔ་མ་དེ་ནི་སྲིད་པའི་ལམ་དང་། འཇིགས་པ་འི་འཕྲང་དང་། བདུད་ཀྱི་སྐུངས་ལ་སོགས་པ་འི་ཡ་ང་བ་གང་ཡང་མེད་དེ། བསྒོམས་པའི་གནད་ཀྱིས་གྲོལ་བའི་ཕྱིར་རོ།། ",
  "ཕྱི་མ་ནི་སྐྱེ་བོ་ཐ་མལ་པ་དང་མཚུངས་ཏེ། ཡ་ང་བ་དང་བཅས་པའི་འཕྲང་དེ་རྣམས་སུ་ཞུགས་ནས་རང་བཞིན་གྱི་བདུད་ཀྱིས་ཁྲིད་དེ། ཁམས་གསུམ་འཁོར་བའི་ནས་སུ་སྐྱེ་འཆི་བར་མ་ཆད་པར་ཟོ་ཆུའི་ཁྱུད་མོ་ལྟ་བུར་ལོངས་སྤྱོད་པ་འོ།།",
  "",
  "བར་མ་དེ་ལ་སྔར་བསྟན་པའི་ཡ་ང་བ་དང་། བཅས་པའི་ལམ་འཕྲང་གི་དོགས་པ་དེ་དག་བསལ་ཞིང་བར་ཆད་བདུད་ཀྱི་ཕྱག་བརྙན་རྟགས་པ་འི་གདམས་ངག་ཡོད་དེ་ཁྱོད་ལ་མི་འགྱུར་བའི་དད་པ་དང་། ཟབ་མོ་ལ་མོས་པ་འི་ཤེས་རབ་དང་། ཕྱིར་མི་ལྡོག་པའི་བརྩོན་འགྲུས་ཀྱི་གོ་ཆ་ཡོད་ན་ཁམས་དང་དབང་པོའི་དུས་ཚོད་དང་སྦྱར་ལ་ཁད་ཀྱིས་བསྙད་པར་བྱ། ",
  "ད་རེས་སྐུ་གསུམ་མངོན་འགྱུར་གྱི་སོ་མཚམས་ལག་ལེན་དུ་བསྟན་ན་ལམ་འཆི་བའི་སྲིད་པ་ལ་འགྱུ་བ་གནད་གཅོད་ཀྱི་འཕྲང་ཕྱི་ནང་འབྱུང་བའི་སྐྱེ་མཆེད་རིམ་གྱིས་ཐིམ་པའི་རྗེས་ལ། ཉོན་མོངས་པ་འི་འཆིང་བ་མཐའ་དག་ལས་རྣམ་པར་གྲོལ་བ་ནམ་མཁའ་སྤྲིན་མེད་པ་ལ་ཉི་ཟླ་ཤར་བ་ལྟ་བུ་ཆོས་ཀྱི་དབྱིངས་སྤྲོས་པ་ཐམས་ཅད་ཉེ་བར་ཞི་བ་ངོ་བོ་སྟོང་པ་ཉིད་ཀྱི་གནས་ལུགས་མ་བཅོས་པ་ཇི་ལྟ་བ་དུས་དེར་འཆར་བས་དེ་ཀ་འཆི་བ་འོད་གསལ་ཆོས་ཀྱི་སྐུ་ཡིན་ཏེ། དེ་ཡིན་པ་ལ་ཡིན་པར་ངོ་ཤེས་དགོས། ",
  "དེ་ངོ་ཤེས་པར་བྱེད་པ་ལ་ད་ལྟ་བླ་མ་དམ་པས་ངོ་སྤྲད་པའི་གནས་ལུགས་ལྟ་བའི་དོན་གོ་བ་དང་། མཚོན་བྱེད་ལམ་གྱི་འོད་གསལ་སྦྱང་འཚལ། ལམ་སྲིད་པ་བར་མ་དོ་ལ་སྔོན་འབྱུང་ཡིད་ཀྱི་གཟུགས་ཅན་ལས་ཀྱི་གཤེད་མས་འཚེ་བའི་འཕྲང་། སྣང་མུན་འོད་ཀྱི་བར་དོ་རུ། དབང་པོ་ཀུན་ཚང་ཐོགས་པ་མེད་ཅིང་ལས་ཀྱི་རྫུ་འཕྲུལ་འོད་དང་ལྡན་པའི་ལུས་ཤིག་ཡོད་པ། དེ་ཀ་བར་དོ་ལོངས་སྤྱོད་རྫོགས་པའི་སྐུ་ཡིན་ཏེ། ཟུང་འཇུག་ལྷའི་སྣང་བ་སྒྱུ་མ་ལྟ་བུར་བཞེངས་ནས་བག་ཆགས་སྔ་མའི་ལྷག་ལུས་སྐྱོང་བ་ཡིན་པས་དེ་ཡིན་པ་ལ་ཡིན་པར་ངོ་ཤེས་དགོས། ",
  "དེ་ངོ་ཤེས་པར་བྱེད་པ་ལ་ད་ལྟ་བསྐྱེད་པའི་རིམ་པ་ལྷའི་སྐུ་ལ་དམིགས་པ་གསལ་བ་དང་། མཚོན་བྱེད་ལམ་གྱི་སྒྱུ་མ་རྨི་ལམ་སྦྱང་འཚལ། ལམ་སྲིད་པ་ཐ་མ་རིག་པ་ལས་ཀྱི་རླུང་གིས་རང་དབང་མེད་པར་བསྐྱོད་པའི་འཕྲང་དྲི་ཟ་མངལ་གྱི་སྐྱེ་གནས་འཚོལ་བའི་དུས་དེར་ཕོ་མོ་སྦྱོར་བ་བྱེད་པ་ལ་ཆགས་སྡང་སྐྱེ་བས་སྔར་གྱི་གདམས་ངག་དྲན་པའི་གནད་ཀྱིས་རང་ཉིད་བདེ་སྟོང་གི་ཉམས་དང་མི་འབྲལ་བར་གཉེན་པོའི་རྩལ་མཐར་ཕྱིན་པས་ལས་ཀྱི་སྣང་བ་མི་འཆར་ཞིང་། དུས་ཕྱིན་ཆད་བསམས་ནས་སྐྱེ་བ་ལེན་པ་དེ་ཀ་སྐྱེ་བ་སྣ་ཚོགས་སྤྲུལ་པའི་སྐུ་ཡིན་ཏེ། ཡིན་པ་ལ་ཡིན་པར་ངོ་ཤེས་དགོས། ",
  "དེ་ངོ་ཤེས་པར་བྱེད་པ་ལ་ད་ལྟ་གྲོལ་ལམ་གཏུམ་མོ་དྲོད་ཀྱི་ཡེ་ཤེས་སྐྱེས་པ་དང་། ཆགས་ལམ་ལས་ཀྱི་ཕྱག་རྒྱ་ལ་བརྟེན་ནས་དབང་གསུམ་པ་རྫོགས་པའི་དོན་ཉམས་སུ་མྱོང་བས་ཕྲག་དོག་མིག་སེར་སྦྱང་འཚལ། མདོར་སྲིལ་གྱིས་དྲིལ་བ་ལ་འབྲས་བུ་སྐུ་གསུམ་མངོན་དུ་འགྱུར་ལུགས་ཀྱི་དུས་དང་ས་མཚམས་དེ་ལྟར་ཤེས་པར་བགྱིད་འཚལ། རྗེ་ལྷོ་བྲག་མར་པའི་ཐུགས་ཀྱི་བཅུད་ཕྱུང་བ་སྙན་བརྒྱུད་དོན་གྱི་ངོ་སྤྲོད་ཐབས་ལམ་གནད་ཀྱི་མཐར་ཐུག་ཀྱང་དེ་ལས་མེད་དོ།། རྣལ་འབྱོར་པ་ངའི་དགོངས་པའི་བཞེད་ལུགས་བློ་ཡིད་ཆེས་ཀྱི་གདེངས་འཕྲལ་ཉམས་སུ་བླང་རྒྱུ་འདི་ལས་མེད་པས། བཞིན་བཟང་མ་ཁྱེད་ཀྱིས་ཀྱང་དེ་ལྟར་ཤེས་པར་གྱིས་ལ་ཉམས་སུ་ལོངས་ཤིག་གསུངས་པ་ལས། ",
  "མིག་བསྒྱུར་མ་དེ་ལྔའི་ནང་ནས་གཙོ་མོ་བཀྲ་ཤིས་ཚེ་རིང་མ་ཐབས་ལམ་ཟབ་མོ་དོན་གྱི་ངོ་སྤྲོད་ལ་ཤིན་ཏུ་མོས་ཤིང་དད་པར་གྱུར་པ་དེས་ཀྱང་ཞབས་སྤྱི་བོར་བླངས་ནས་རྗེ་བཙུན་ལགས་དུས་འདི་ནས་བཟུང་སྟེ་སྐྱེ་གནས་ཐམས་ཅད་ཁོ་མོ་ཕྱི་བཞིན་དུ་འབྲང་ཞིང་ལས་ཀྱི་ཕྱག་རྒྱ་བགྱིད་པར་འཚལ་།",
  "བར་དོ་ངོ་སྤྲོད་ཀྱི་གནད་དེ་རྣམས་ཀྱི་ཉམས་དང་རྟོགས་པ་མཐར་མ་ཕྱིན་གྱི་བར་དུ་ཐུགས་ལ་གདགས་འཚལ་ཞེས་ཞུ་བ་ནན་ཏན་དུ་གསོལ་ནས། ཕྱག་དང་བསྐོར་བ་ལན་གྲངས་དུ་མར་བྱས་ཏེ། སླར་ཁོང་རང་གི་གནས་སུ་སོང་སྐད་དོ།། ",
  "རྗེ་རས་པ་ཆེན་པོ་མཚན་བརྗོད་པར་དཀའ་བའི་དཔལ་བཞད་པ་རྡོ་རྗེ་དང་། འཇིག་རྟེན་མིག་བསྒྱུར་གྱི་ཌཱ་ཀི་མ་ལྔ་ཡིས་འཕྲང་སྒྲོལ་གནད་ཀྱི་བར་དོ་ལ་དྲིས་པ་ལན་དང་བཅས་པའི་བརྡ་དོན་གླུར་བླངས་པ་མགུར་ཆུ་གསེར་གྱི་ཕྲེང་བ་ཞེས་བྱ་བ། ས་མཔྟ།།།། ",
  "རྗེ་ནོར་བུ་རིན་ཆེན་བཀའ་དྲིན་ཅན།། དངོས་གྲུབ་བརྙེས་པའི་རས་པ་དང་།། འཇིག་རྟེན་མིག་བསྒྱུར་གདོལ་པ་མོ།། སྨེ་ཤ་ལས་ཀྱི་ཌཱ་ཀི་ལྔས།། དྲིས་པ་ལན་དང་བཅས་པའི་དོན།། ཡིད་འཕྲོག་སྙན་ངག་གླུར་བླངས་པ།། མེ་ཏོག་ཕྲེང་བ་བརྒྱུས་པའི་ཚིག། ཐོད་རྒལ་ཉམས་ཀྱི་དགོངས་དོན་འདི།། ཡི་གེར་བཀོད་པར་མི་རིགས་ཀྱང་།། བདག་ཉིད་བརྗེད་པས་འཇིགས་པ་དང་།། མ་འོངས་གདུང་བརྒྱུད་འཛིན་པ་རྣམས།། མོས་ཤིང་སྤྲོ་བ་བསྐྱེད་པའི་ཕྱིར།། བླ་མའི་གསུང་བཞིན་ཡི་གེར་བྲིས།། ལན་གསུམ་བར་དུ་ཞུ་ཕུལ་ནས།། དགྱེས་བཞིན་གནང་བ་མ་ལགས་པ།། མཁའ་འགྲོ་ཀོ་ལོང་དམ་པའི་ཕྱིར།། གཟུ་ལུམ་རས་གཅོད་ངས་མ་བྱས།། སླད་ནས་འབྱོན་པའི་སྒོམ་ཆེན་ལ།། དམར་ཁྲིད་ཉམས་ཚད་མ་བྱས་པར།། དཔེ་འཁྱུད་ཡི་གེ་མ་བསྟན་གསུངས།། བླ་མ་རྗེ་ཡིས་བཀའ་རྒྱས་བཏབ།། གལ་ཏེ་བཀའ་ལས་འདས་གྱུར་ན།། ཌཱ་ཀིའི་བཀའ་ཆད་འབྱུང་བའི་ཕྱིར།། ཡེ་གེར་མི་སྤེལ་སྦ་བར་ཞུ།། ",
  "ཐུབ་པ་རྫོགས་པའི་སངས་རྒྱས་དུས།། ཆོ་འཕྲུལ་ཆུང་ངུའི་མར་ངོ་ལ།། སྤུ་སྡུག་རི་དྭགས་རྒྱུ་བའི་ཚལ།། འོམ་ཆུང་དཔལ་གྱི་ནགས་འདབས་སུ།། དམ་ཚིག་ཅན་གྱི་རྡོ་རྗེ་སྤུན།། ཆོས་འདི་བར་དོ་འཕྲང་སྒྲོལ་ལ།། མགུར་ཆུ་གསེར་གྱི་ཕྲེང་བ་ཞེས།། དོན་ལྡན་ཕྱིར་ན་མཚན་དུ་གསོལ།། འདི་བྲིས་བསོད་ནམས་གང་ཐོབ་པས།། འགྲོ་ཀུན་བར་དོར་གྲོལ་གྱུར་ཅིག། རྗེ་མཉམ་པ་མེད་པའི་རྣལ་འབྱོར་པ་ཆེན་པོ་རས་ཀྱི་ན་བཟའ་ཅན་དང་། མཚན་ལྡན་གྱི་ཕྱག་རྒྱ་མ་བཀྲ་ཤིས་ཚེ་རིང་མ་སྤུན་ལྔའི་ཞུས་ལན་དུ་གནང་བ། འཕྲང་སྒྲོལ་གནད་ཀྱི་བར་དོ་ལས་སླད་ནས་རས་པ་རྣམ་གཉིས་ཀྱིས་བཀའ་བགྲོ་བར་མཛད་དེ་མཚན་ཞབས་ཏོག་ཏུ་ཕུལ་བ་རྫོགས་སོ།།།། ",
  "༈ན་མོ་གུ་རུ། མེ་མོ་བྱའི་ཟླ་བའི་ཚེས་བརྒྱད་ཀྱི་ནམ་སྲོད་ཡོལ་བ་ན། གནས་དབེན་པ་ཆུ་དབར་སྤྲུལ་སྐུའི་ཕོ་བྲང་དུ་འོད་ཆེན་པོ་ཞིག་ལྷག་གིས་བྱུང་སྐད། ",
  "དེ་ནས་མིའི་སྣ་སྒྲ་ཤ་ར་ར་བྱུང་བས་སུ་ཡོད་སྙམ་པ་།",
  "དྲི་ཞིམ་པོ་སྔོན་ཆད་མེད་པ་ཞིག་སྣ་བུག་ཏུ་བྱུང་ཙ་ན་བཀྲ་ཤིས་ཚེ་རིང་མ་རྒྱན་ཐམས་ཅད་ཀྱིས་བརྒྱན་ནས། ",
  "འཁོར་གཅིག་གིས་དྲི་ཞིམ་སྣ་ཚོགས་བསྲེགས་པའི་སྤོས་ཐོགས། གཅིག་གིས་བཟའ་བཏུང་གྱ་ནོམ་པ་མང་པོ་ཐོགས། གཅིག་གིས་སྒྲའི་རིགས་མང་པོ་ཐོགས། གཅིག་གིས་ན་བཟའ་བཟང་པོ་ཐོགས། གཅིག་གིས་མེ་ཏོག་སྣ་ཚོགས་ཐོགས་ཏེ་ཁོང་ལྔས་ཕྱག་དང་བསྐོར་བ་མང་པོ་བྱས་ནས་འདོད་ཡོན་སྣ་ཚོགས་པ་སྤྲུལ་ནས་མཆོད་དེ། ལྔ་པོ་མགྲིན་གཅིག་ཏུ་བསྡེབས་ནས་གླུ་འདི་སྐད་ཅེས་ཞུས་སོ།། ",
  "རྗེ་མཚན་ལྡན་བླ་མ་རིན་པོ་ཆེ།། དལ་འབྱོར་ལུས་ལ་སྐལ་བ་ཅན།། ལྷ་དང་བླ་མས་མཚན་གསོལ་བ།། བཞད་པ་རྡོ་རྗེ་མི་ཟེར་རམ།། ",
  "ཡབ་དང་ཡུམ་གྱིས་མཚན་གསོལ་པ།། མི་ལ་ཐོས་དགའ་མི་ཟེར་རམ།། ",
  "རྒྱལ་ཁམས་ཡོངས་ཀྱི་མཚན་གསོལ་པ།། གྲུབ་ཐོབ་རས་པ་མི་ཟེར་རམ།། ",
  "མཚན་གསུམ་ངོ་མཚར་ལྡན་པ་དེ།། ལྷ་སྨན་རྒྱལ་མོའི་གཡོན་འགྲམ་ན།། ཆུ་བོ་ལོ་ཏ་ཧན་གྱི་འགྲམ་ཞིག་ན།། ཀླུ་ཡི་རྒྱལ་པོ་དུང་སྒྲ་ཡིས།། ཕོ་བྲང་འདོད་དགུ་འབྱུང་བའི་གནས།། ཡ་མཚན་སྨན་ལུང་ཆུ་དབར་ན།། སྒྲུབ་པ་སྙིང་པོར་ལྷུར་ལེན་ཅིང་།། འཇིག་རྟེན་ཆོས་བརྒྱད་ཡལ་བར་དོར།། སྲིད་པའི་དགོན་པའི་ནང་ནས་ཕྱུང་།། ངོ་མཚར་ཆེའོ་རྣལ་འབྱོར་པ།། ",
  "བདག་ཅག་རྣམ་པ་ལྔ་པོ་འདི།། རྫུ་འཕྲུལ་ལུས་ཀྱིས་འདིར་ལྷགས་ཏེ།། སྙན་པའི་ཚིག་དང་འཇམ་པའི་ངག། ཅི་བདེར་རོལ་བའི་མཆོད་པ་འབུལ།། ",
  "པད་ཅན་དུང་ཅན་རི་མོ་ཅན།། གླང་པོ་ཅན་དང་རྣམ་པ་བཞི།། བདག་ཅག་རྣམས་ལ་ལྡན་མི་ལྡན།། ལས་རྒྱ་ཞུས་ན་བཀས་གནང་ངམ།། དབབ་དང་དཀྱིལ་དང་བཟློག་པ་དང་།། འགྲེམ་པ་འི་སྦྱོར་བ་མཁྱེན་ལགས་སམ།། ",
  "དེ་ལྟར་མཁྱེན་ན་མགྱོགས་བྱེད་མཆོག། ཕོ་ཉའི་ལམ་པ་ཡིན་པར་ངེས།། བཀའ་རྒྱུད་སྡེ་བླ་ན་མེད་པ་ནས།། ལྷ་དང་ཀླུ་དང་གནོད་སྦྱིན་གྱི།། བུ་མོ་དགུག་ཅེས་གསུངས་པས་ན།། བསྙེན་བཀུར་རྣམས་ཀྱི་ནང་ནས་ཀྱང་།། ཕྱག་རྒྱ་ཡ་མཚན་ཆེའོ་གསུངས།། དེ་ཕྱིར་བདག་ཅག་འདིར་མཆིས་སོ།།",
  "",
  "ད་མཁྱེན་པར་མཛོད་ཅིག་རྣལ་འབྱོར་པ།། གཅེར་བུའི་ལུས་ལ་གཟི་མདངས་ཅན།། ཞེས་དེ་སྐད་དུ་གླུས་བསྐུལ་བ་དང་། ",
  "རྗེ་བཙུན་གྱིས་ལན་གསུངས་པ། དོ་ནུབ་ནམ་གྱི་ཆ་སྟོད་ལ།། ལྷང་ལྷང་གླུ་ཡི་བརྡ་སྦྱོར་བ།། གངས་ཁྱུང་མགོ་ཤེལ་གྱི་ཟུར་ཕུད་ཅན།། ལྷོ་སྤྲིན་སྨུག་པོའི་བླ་བྲེ་ལ།། རྒྱུ་སྐར་མང་པོའི་མེ་ཏོག་ཅན།། སྨན་བཙུན་ཁྱེད་ཀྱི་ཕོ་བྲང་ཡིན།། ",
  "ཚེ་རིང་དབང་ཆེ་བསྐལ་བར་གནས།། དེ་སྲོག་གཅོད་སྤངས་པའི་འབྲས་བུ་ཡིན།། ",
  "ལོངས་སྤྱོད་རྣམ་ཐོས་བུ་དང་མཉམ།། དེ་སེར་སྣ་སྤངས་པའི་འབྲས་བུ་ཡིན།། ",
  "འཁོར་བཟང་བཀའ་བསྒོ་ཉན་པ་དེ།། བཟོད་ལ་ནན་ཏན་བྱ་བ་བྱས།། ",
  "དེ་ནས་དགེ་ལ་སྤྲོ་བ་དེ།། བརྩོན་འགྲུས་ལེ་ལོ་མེད་པ་ཡིན།། ",
  "ད་ལྟ་ང་དང་ཕྲད་པ་དེ།། སྨོན་ལམ་བཟང་པོ་བཏབ་པ་ཡིན།། ",
  "དེ་ཡན་ཆད་རྟེན་འབྲེལ་ཟབ་མོའི་གླུ།། ད་དོན་ལ་སྦྱར་ཏེ་མཆིད་འདི་འཚལ།། ",
  "ང་ནཱ་རོ་པཎ་ཆེན་བརྒྱུད་པ་འདི།། ལམ་རྩ་དང་རླུང་ལ་རང་དབང་ཐོབ།། ",
  "མཆོད་པ་རྣམས་ཀྱི་ནང་ནས་ཀྱང་།། མཚན་ལྡན་ཕྱག་རྒྱ་འབུལ་བ་འདི།། ཁྱད་པར་འཕགས་པའི་འབུལ་བ་ཡིན།། དེ་ཕྱག་རྒྱ་བཞི་ལ་མཚན་ཉིད་འཚལ།། ",
  "པད་ཅན་མདངས་ལྡན་བདེ་བ་རྒྱས།། དུང་ཅན་ཉམས་དགའ་བདེ་བ་མྱུར།། རི་མོ་གཏིང་ཟབ་ཟག་པ་མེད།། གླང་པོས་དངོས་པོའི་གནས་ལུགས་རྟོགས།། ཉེས་པའི་སྐྱོན་དང་བྲལ་བ་དེ།། སྨན་བཙུན་བཀྲ་ཤིས་ཚེ་རིང་མ།། ཤེས་རབ་གསང་བའི་པདྨ་ལ།། ཨེ་དབྱིབས་ཝྃ་གྱིས་མཚན་པ་ཡོད།། ",
  "ཐབས་ཀྱི་ནོར་བུ་ཧཱུཾ་སྔོན་པོ།། ཕཊ་ཀྱིས་གཉིས་ཀའི་ཐིག་ལེ་བསྡོམ།། ཐབས་དང་ཤེས་རབ་མཉམ་སྦྱར་བས།། ཟུང་འཇུག་བདེ་བའི་མཆོད་པ་ཡིན།། ",
  "དགའ་བ་བཞི་དང་སྐད་ཅིག་བཞི།། སྐུ་བཞི་ངོ་བོ་ཉིད་ཀྱི་ངང་།། འབེབས་པ་རུས་སྦལ་འགྲོས་ཀྱིས་འབེབས།། ",
  "བསྐྱིལ་བ་ཨ་བ་དྷཱུ་ཏཱིར་བསྐྱིལ།། བཟློག་པ་དུད་འགྲོའི་འགྱུར་བཞིས་།",
  "འགྲེམས་པ་རྣམ་གྲོལ་ཕྱག་རྒྱས་འགྲེམས།། ཐིག་ནི་མྱ་ངན་འདས་པའི་ལམ།། ལེ་ནི་རོ་མཉམ་བདེ་བ་ཡིན།། ལས་ནི་རྣམ་པ་སྣ་ཚོགས་བྱེད།། ཀྱི་ནི་བདེ་སྟོང་མཚམས་སྦྱོར་ཞིང་།། ཕྱག་ནི་དེ་དང་དེ་རུ་མཇལ།། རྒྱ་ནི་འཁོར་འདས་གཉིས་ལ་འདེབས།། ལས་ནི་གང་དང་གང་ལ་བྱེད།། དེ་ཡི་ཕྲོགས་ནི་ཀྱི་ཡིས་བྱེད།། ཕྱག་ནི་བདེ་སྟོང་དབྱེར་མེད་ལས།། མི་འདའི་ཕྱིར་ན་རྒྱ་ཡིན་ནོ།། ",
  "སྙོམས་འཇུག་མགྱོགས་བྱེད་ཕོ་ཉའི་ལམ།། ཟག་མེད་བདེ་བས་གང་བའི་ལམ།། གསལ་སྟོང་དངོས་གྲུབ་འབྱུང་བའི་ལམ།། མི་རྟོག་སྤྲོས་བྲལ་ཆོས་སྐུའི་ལམ།། བདེ་ཆེན་ལོངས་སྤྱོད་རྫོགས་སྐུ་ལམ།། གསལ་སྟོང་སྣ་ཚོགས་སྤྲུལ་སྐུའི་ལམ།། བདེ་གསལ་མི་རྟོག་ཟུང་འཇུག་ལམ།། མགྱོགས་བྱེད་ཕོ་ཉ་དེ་ལ་བྱ།། དེ་ཕྱིར་ཆགས་ལམ་སྦྱོར་བ་ཡིས།། ཁྱེད་ཀྱང་ངེས་པར་ཐར་པ་ཐོབ།།",
  "",
  "ང་ཡང་སྐྱེ་མེད་བཙན་ས་ཟིན།། སྐལ་བར་ལྡན་ནོ་མཚན་ལྡན་མ།། ",
  "ཞེས་པ་འི་མགུར་དེ་སྐད་བཞེས་ནས། དེ་ཕྱིན་ཆད་ལས་ཀྱི་ཕྱག་རྒྱ་མཛད།། བཟའ་བཏུང་གྱ་ནོམ་པ་འི་སྦྱིན་བདག་མོ་བྱས། སྒོ་གསུམ་གྱི་མཆོད་པས་ཐུགས་དམ་བསྐང་ཞིང་མཉེས་པར་མཛད་དོ།། ",
  "སྤྱིར་བཀྲ་ཤིས་ཚེ་རིང་མ་དང་། ལ་ཕྱི་གངས་ཀྱི་འབྲོག་སྨན་ཟུལ་ལེ་མ་དང་། ལིང་པ་བྲག་གི་སྨན་མོ་དང་། བལ་པོ་ལམ་པའི་མཚོ་སྨན་མ་དང་། ཡོལ་མོ་གངས་རའི་གཞི་བདག་མོ་དང་ལྔ་པོ་ས་རྗེ་བཙུན་གྱི་ལས་ཀྱི་ཕྱག་རྒྱ་ལས་ཁྱད་པར་དུ་འཕགས་པ་བཀྲ་ཤིས་ཚེ་རིང་མའོ།། ",
  "མི་མ་ཡིན་བུ་མོ་ཕྱག་རྒྱར་འགུགས་ནུས་པའི་སྐྱེས་བུ་ནུས་པ་ཅན་དཔལ་བཞད་པའི་རྡོ་རྗེ་དང་། ལྗོངས་ཀྱི་བདག་མོ་བཀྲ་ཤིས་ཚེ་རིང་མ་གཉིས་ཀྱི་ཞུས་ལན་མགུར་དུ་བཞེས་པ་བདེ་སྟོང་ཡེ་ཤེས་སྤྲིན་གྱི་ཕྲེང་བ་ཞེས་བྱ་བ། རས་པ་མཆེད་གཉིས་ཀྱིས་མནྜལ་ཕུལ་ནས་ཞུས་པས་དགྱེས་བཞིན་གནང་བ་ས་མ་ཡ་རྒྱ་རྒྱ་རྒྱ། ཚེ་རིང་མའི་ཆོས་སྐོར་རྣམས་ལའང་འཆད་པ་པོ་དཔལ་བཞད་པ་རྡོ་རྗེའི་བཀའི་རྒྱ། ཞུ་བ་པོ་མཁའ་འགྲོ་མཆེད་ལྔའི་གསང་བའི་རྒྱ། སྡུད་པ་པོ་ཨ་ཙརྻ་བོ་དྷི་རཱ་ཛ་དང་། རས་པ་ཞི་བ་འོད་གཉིས་ཀྱི་དམ་ཚིག་གི་རྒྱ་སྟེ། རྒྱ་རིམ་པ་གསུམ་གྱིས་བཏབ་པའི་ཆོས་ངོ་མཚར་རྨད་དུ་བྱུང་བ་རྫོགས་སོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྲིན་སྡིང་མའི་ཕ་བོང་རེག་པ་དུག་ཅན་གྱི་སྟེང་ན་བཞུགས་པའི་ཚེ། བུ་སློབ་དང་ཉ་མ་འགའ་ལ་ཁྲིད་བཏབ་ནས་སྒོམ་དུ་བཅུག་པས། སྤྱིར་གྱིས་ཀུན་ལ་ཉམས་བཟང་པོ་སྐྱེས། ཁྱད་པར་རུས་སྟག་ཡིན་པའི་གཞོན་པ་དད་བརྩོན་ཅན་ཞིག་འདུག་པ་དེ་ལ། རྟོགས་པ་ངོ་འཕྲོད་ནས་རྗེ་བཙུན་ལ་མི་ཕྱེད་པའི་དད་པ་ཐོབ་སྟེ། ཁྲིད་ཐོན་པའི་མཆོད་པའི་ཚོགས་གྲལ་དུ་ཁོ་ན་རེ། རྗེ་བཙུན་ལགས། བདག་འཁོར་བའི་ཉེས་དམིགས་དང་ཐར་པའི་ཕན་ཡོན་ལ་བསམས་ན། དོན་མེད་སོས་དལ་དུ་སྐད་ཅིག་ཀྱང་སྡོད་པ་ཕངས་པར་གདའ་བས། རྗེ་བཙུན་གྱི་ཕྱག་ཕྱིར་འབྲངས་ནས་ཉིན་མཚན་དུ་གཡེལ་མེད་བསྒོམས་པས་ཁྲིད་པར་ཞུ། བླ་མ་བརྒྱུད་པ་དང་རྗེ་བཙུན་གྱི་སྐུའི་ཡོན་ཏན་ལ་ལྟོས་ན་འཇིག་རྟེན་པ་འི་དགེ་ལེགས་རྣམས་རྫུན་དང་དགོས་མེད་དུ་གདའ་བས་འདི་དོན་གྱི་ཆོས་ཤིག་ཀྱང་གསུང་དུ་གསོལ་ཞེས་ཞུས་པས། རྗེ་བཙུན་གྱིས་མགུར་འདི་གསུངས་སོ།། ",
  "ང་ཡི་བརྒྱུད་པ་རྡོ་རྗེ་འཆང་ཆེན་ཡིན།།",
  "ཡང་མེས་ཏཻ་ལོ་ཤེར་བཟང་ཡིན།། མེས་པོ་ནཱ་རོ་པཎ་ཆེན་ཡིན།། ཕ་རྒན་མར་པ་ལོ་ཙྪ་ཡིན།། ང་རང་མི་ལ་རས་པ་ཡིན།། གདམས་ངག་ཟབ་མོའི་རྒྱུན་ཆགས་ཡིན།། དེ་ནི་ཡིན་པ་རྣམ་དྲུག་ལགས།། ",
  "ད་ནི་མི་ལའི་རྫུན་དྲུག་འཆད། ཆུ་ཤིང་འཛོམ་པའི་དགོན་པ་ན།། ཉེ་གནས་ཟེར་ཡང་རྫུན་དུ་གདའ།། ཟ་གྲོགས་འདིས་ཀྱང་དགོས་རྒྱུ་ཆུང་།། གཏམ་ངན་མང་པོ་རྣ་བ་ཚ།། ",
  "ལུས་ལ་གཏུམ་མོ་འབར་ཙ་ན།། སྣམ་ཕྲུག་ཟེར་བ་རྫུན་དུ་གདའ།། ཁྲེས་པོ་འདིས་ཀྱང་དགོས་རྒྱུ་ཆུང་།། ཤིག་སྲོའི་གནས་ཚང་ང་མི་འདོད།། ",
  "ཏིང་འཛིན་ཟས་སུ་ཟོས་ཙ་ན།། ཤ་ཆང་ཟེར་བ་རྫུན་དུ་གདའ།། ངན་སྐྱུགས་རྒྱུ་དེ་དགོས་པ་ཆུང་།། གཡོས་བསྐོལ་བྱེད་སྙིང་ང་མི་འདོད།། ",
  "ཞེན་པ་ནང་ནས་ལོག་ཙ་ན།། ནོར་རྫས་ཟེར་བ་རྫུན་དུ་གདའ།། གསོག་འཇོག་འདིས་ཀྱང་དགོས་རྒྱུ་ཆུང་།། ཁེ་ཚོང་བྲེལ་བས་རྣ་བ་སུན།། ",
  "སྙིང་རུས་སྒོམ་སྲན་བསྐྱེད་ཙ་ན།། བུ་སློབ་ཟེར་བ་རྫུན་དུ་གདའ།། མཇལ་ཕྲད་མང་པོ་དགོས་པ་ཆུང་།། ཅིས་ཀྱང་དགེ་སྦྱོར་ཆག་པ་ཡིན།། ",
  "སྙན་བརྒྱུད་གདམས་ངག་བསྒོམས་ཙ་ན།། ཆོས་བཤད་མང་པོ་རྫུན་དུ་གདའ།། སློབ་གཉེར་འདིས་ཀྱང་དགོས་རྒྱུ་ཆུང་།། ཅིས་ཀྱང་ང་རྒྱལ་སྐྱེ་བ་ཡིན།། ",
  "རྫུན་དྲུག་མན་ངག་རྡོ་རྗེའི་གླུ།། ཤེས་པར་གྱིས་ལ་གོ་བ་ལོང་།། ",
  "ཞེས་གསུངས་པས། ཡང་ཁོས་ཞུས་པ། ངོ་མཚར་ཆེ་ལགས། བདག་སོགས་མ་རིག་པ་འི་སེམས་ཅན་རྣམས་ཀྱི་དོན་དུ་ད་དུང་རྗེ་བཙུན་རང་གི་སྐུ་ཆེ་བའི་ཡོན་ཏན་རྣམས་དྲུག་ཚན་དུ་བསྡེབས་ནས་ཆོས་གསུང་དུ་གསོལ་ཞེས་ཞུས་པས། ཡང་མགུར་འདི་གསུངས་སོ།། ",
  "མི་ང་ལ་ཆེ་བ་ཡོད་མ་མྱོང་།། བརྒྱུད་པའི་ཆེ་བ་བརྗོད་ཕྱིར་དུ།། ད་རེས་མི་ལའི་ཆེ་དྲུག་བཤད།།",
  "",
  "མི་ལའི་ཆེ་དྲུག་བཤད་ཙ་ན།། བླ་མ་དཀོན་མཆོག་བཀའ་དྲིན་ཆེ།། ཡི་དམ་ལྷ་ཚོགས་བྱིན་རླབས་ཆེ།། ཆོས་སྐྱོང་སྲུང་མ་མཐུ་རྩལ་ཆེ།། སྙན་བརྒྱུད་གདམས་ངག་ཟབ་ཁྱད་ཆེ།། མི་ལ་རས་པ་སྒོམ་སྲན་ཆེ།། གྲྭ་པ་བུ་སློབ་དད་པ་ཆེ།། ",
  "ད་ནི་མི་ལའི་བདེ་དྲུག་བཤད།། མི་མེད་ལུང་སྟོང་སྣང་བ་བདེ།། བླ་མའི་གདམས་ངག་སེམས་ལ་བདེ།། སྲ་བའི་འབོལ་ཆུང་འོག་ན་བདེ།། བྲག་ཕུག་སྟོང་པ་སྟེང་ན་བདེ།། འགྲངས་ལྟོགས་སྙོམས་པའི་སྒྱུ་ལུས་བདེ།། འཁྲུལ་འཁོར་ལུས་ཀྱི་བཅའ་ཐབས་བདེ།། ",
  "ད་ནི་མི་ལའི་འདུ་དྲུག་བཤད།། ཉིན་པར་མི་རྣམས་ཚོགས་སུ་འདུ།། མཚན་མོ་མཁའ་འགྲོ་ཚོགས་སུ་འདུ།། བྱང་སེམས་འཁོར་ལོའི་སྲོག་ལ་འདུ།། རང་སེམས་གཉིས་མེད་ཡུལ་དུ་འདུ།། ནང་ནུབ་ཟས་གོས་ཚོགས་སུ་འདུ།། ",
  "ད་ནི་མི་ལའི་རྫོང་དྲུག་བཤད།། རག་མ་བྱང་ཆུབ་སྒྲུབ་པའི་རྫོང་།། བྲག་དམར་མཆོང་ལུང་ཁྱུང་གི་རྫོང་།། བྲག་དམར་སྤོ་མཐོ་ནམ་མཁའ་རྫོང་།། མོན་ཡུལ་སྟག་ཕུག་སེང་གེ་རྫོང་།། བྲག་དཀར་རྟ་སོ་དབུ་མ་རྫོང་།། ",
  "ད་ནི་མི་ལའི་བཟང་དྲུག་བཤད།། ཕྱག་རྒྱ་ཆེན་པོ་ལྟ་བ་བཟང་།། ནཱ་རོ་ཆོས་དྲུག་བསྒོམ་པ་བཟང་།།",
  "ཐབས་ལམ་ཟབ་མོ་སྤྱོད་པ་བཟང་།། སྐུ་གསུམ་ལྷུན་གྲུབ་འབྲས་བུ་བཟང་།། བཀའ་བརྒྱུད་བླ་མ་བྱིན་རླབས་བཟང་།། མི་ལ་རས་པ་གདམས་ངག་བཟང་།། ",
  "ཁྱོད་འདིར་བཞུགས་བུ་སློབ་ཡོན་བདག་རྣམས།། ཕན་པའི་ཆོས་ལ་བྱེད་མཁན་མེད།། གནོད་པའི་སྡིག་ལ་ཧབ་ཤ་བྱེད།། སྡུག་བསྔལ་སྡིག་པའི་འབྲས་བུ་ཡིན།། བདེ་བ་དགེ་བའི་འབྲས་བུ་ཡིན།། རང་སྡུག་རང་གིས་མ་ཤོམས་པ་ར།། རང་གིས་རང་སྐྱིད་བསྒྲུབ་རོགས་མཛོད།། ཞལ་ཡང་ཡང་མཇལ་བའི་སྨོན་ལམ་འཚལ།། ",
  "ཞེས་གསུངས་པས།། ཉ་མ་བུ་སློབ་རྣམས་དགའ་མགུ་ཡི་རངས་ཏེ་རང་རང་གི་གནས་སུ་སོང་། ",
  "གཞོན་པ་དེ་ཕྱག་ཕྱིར་འབྲངས་པས་ཉེ་བའི་སྲས་སྟག་སྒོམ་རས་པ་རྡོ་རྗེ་དབང་ཕྱུག་ཅེས་བྱ་བ་བྱུང་ངོ།། ",
  "རས་པ་རྡོ་རྗེ་དབང་ཕྱུག་གི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་རས་ཆུང་པ་ལ་སོགས་པ་འི་བུ་སློབ་རྣམས་དང་བཅས་ཏེ། གཉའ་ནང་གྲོད་ཕུག་ན་སྙིང་པོ་དོན་གྱི་ཆོས་འཁོར་བསྐོར་ཞིང་བཞུགས་པའི་ཚེ། ལ་སྟོད་ན་གུ་རུ་ཚེམས་ཆེན། དིང་རི་ན་དམ་པ་སངས་རྒྱས། བལ་པོ་ན་ཤི་ལ་བྷ་རོ། རྒྱ་གར་ན་དྷརྨ་བོ་དྷི། གཉའ་ནང་ན་མི་ལ་རས་པ་སྟེ། གྲུབ་ཐོབ་ལྔ་དུས་མཚུངས་པ་ལས། ཤི་ལ་བྷ་རོས། དྷརྨ་བོ་དྷི་སྤྱན་དྲངས་ནས་བལ་པོ་རྫོང་ན་ཆོས་འཁོར་བསྐོར་ཞིང་བཞུགས་པའི་ཚེ། བལ་བོད་ཀྱི་མི་མང་པོ་དྷརྨ་བོ་དྷིའི་ཞལ་ལྟ་རུ་འགྲོ་ཞིང་འདུག་པ་ལས། རྗེ་བཙུན་གྱིས་བུ་སློབ་རྣམས་ཀྱང་མཇལ་བར་འདོད་ནས། རས་ཆུང་པ་ས་རྗེ་བཙུན་ལ་དྷརྨ་བོ་དྷི་དང་མཇལ་ན་ལེགས་པའི་རྒྱུ་མཚན་མང་པོ་ཞུས་པས། རྗེ་བཙུན་གྱི་ལན་དུ་མགུར་འདི་གསུངས་སོ།། ",
  "རྗེ་བླ་མའི་བྱིན་རླབས་གྲུབ་ཐོབ་མང་།། ངོ་མཚར་སངས་རྒྱས་བསྟན་པ་དར།། བདེ་སྐྱིད་འགྲོ་བའི་དཔལ་དུ་ཤར།། ",
  "རྗེ་གྲུབ་ཐོབ་མཇལ་མི་མང་བ་དེ།། སྐལ་ལྡན་འགའ་རེ་ཡོད་པའི་རྟགས།། དིང་རིའི་དམ་པ་སངས་རྒྱས་དང་།། ལ་སྟོད་གུ་རུ་ཚེམས་ཆེན་དང་།། བལ་པོ་ཤི་ལ་བྷ་རོ་དང་།། རྒྱ་གར་དྷརྨ་བོ་དྷི་དང་།། གུང་ཐང་མི་ལ་རས་པ་རྣམས།། སེམས་རྣམ་རིག་ཙམ་རེ་ཀུན་ལ་ཡོད།།",
  "",
  "སྒོམ་རང་མགོ་ཐོན་པ་སུ་ལའང་ཡོད།། སེམས་རང་གསལ་སེམས་ངོ་སུས་ཀྱང་ཤེས།། སྤྲུལ་བསྒྱུར་རྫུ་འཕྲུལ་ཀུན་གྱིས་ནུས།། སྟོང་ཉིད་སྙིང་རྗེ་ཀུན་གྱིས་འབྱོངས།། འཕྲལ་ངོ་མཚར་ལྟད་མོ་ཁོང་ཚོས་སྟོན།། ",
  "ཉམས་བྱུང་རྒྱལ་གླུ་ལ་ང་རང་མཁས།། སྙིང་རུས་ཞེན་ལོག་ང་རང་ཆེ།། གཞན་རྣམས་ཁྱད་པར་མ་མཆིས་པས།། ང་ནི་མཇལ་དུ་མི་འགྲོ་བས།། བུ་ཁྱེད་རྣམས་མཇལ་དུ་ཅིས་ཀྱང་སོང་།། ",
  "གཞན་སྐྱོན་ཡོད་པ་མ་ཡིན་ཏེ།། ང་ན་སོ་རྒས་པས་མི་ཐོན་འདུག། དཔལ་ཨུ་རྒྱན་ཡུལ་དུ་མཇལ་བར་སྨོན།། ཐེ་ཚོམ་མ་བྱེད་བློ་གདེངས་ཡོད།། ",
  "ཅེས་གསུངས་པས་སྐྱོན་མེད་ན་ཀ་མི་རྣམས་ཀྱིས་མི་ལ་རས་པ་ཆགས་སྡང་གིས་མི་འབྱོན་པར་འདུག་ཟེར་སྐུར་པ་ཞུ་བར་འདུག་པས་ཅིས་ཀྱང་བྱོན་པ་འཐད་ལགས་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་གྲུབ་ཐོབ་རྣམས་ལ་གསོལ་བ་འདེབས།། ཉེས་ལྟུང་དག་པར་བྱིན་གྱིས་རློབས།། མི་ཁ་བྱུར་གྱི་ཁ་ལབ་ལ།། ཐེ་ཚོམ་ཟ་ན་རང་ཉིད་འཁྲུལ།། ",
  "སྒོམ་སྒྲུབ་སྙིང་ནས་བྱེད་དུས་སུ།། འགྲོ་འདུག་མང་བ་བར་ཆད་ཡིན།། ",
  "བླ་མ་རྗེ་ལ་མཇལ་དུས་སུ།། བཅོས་མ་མང་ན་ལྷ་གྲོགས་འཁྲུག། ",
  "གསང་སྔགས་ཟབ་མོའི་ཐབས་ལམ་ལ།། ཡིད་གཉིས་བྱས་ན་འགྲུབ་མི་ནུས།། ",
  "གྲུབ་ཐོབ་བྱིན་རླབས་ཆེ་ལགས་ཏེ།། འཁོར་དཔུང་མང་བ་ཚིག་པ་ཟ།། བུ་རས་ཆུང་གྲོགས་མཆེད་ཅིས་ཀྱང་སོང་།། ཞེས་གསུངས་པས། ",
  "རས་ཆུང་པ་ས། མི་མང་པོས་སྡིག་གསོག་པར་འདུག་པས་ཅིས་ཀྱང་འབྱོན་པར་ཞུ། ངེད་རྣམས་ལ་ཡང་ཕན་པར་འདུག་ཞུས་།",
  "",
  "འོ་ན་དྷརྨ་བོ་དྷི་ལ་ཕྱག་ལན་དུ་འགྲོ་གསུངས་པས། རས་ཆུང་པ་སོགས་གྲྭ་པ་རྣམས་མགུ་ནས། རྗེ་བཙུན་འབྱོན་ན་རྒྱ་གར་བ་གསེར་ལ་རྩི་བ་ཡིན་པས་གསེར་ཞིག་བསྒྲུབས་ནས་བྱོན་པ་དྲག་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་གྲུབ་ཐོབ་རྣམས་ལ་གསོལ་བ་འདེབས།། སྤྲང་འདོད་པ་ཟད་པར་བྱིན་གྱིས་རློབས།། བྱས་ཚད་ཆོས་སུ་འགྱུར་བར་ཤོག། ",
  "བྱས་ཚད་ཆོས་སུ་མ་གྱུར་ན།། བྱང་སེམས་བསྒོམ་པའི་དོན་གོ་ཆུང་།། ",
  "སྒོམ་ཏིང་འཛིན་སྐྱེས་པ་གྲོགས་མི་འདོད།། སྒོམ་རང་གྲོལ་ཤར་བ་གྲོགས་འདོད་ན།། རྒྱུན་དུ་བསྒོམས་པ་དོན་གོ་ཆུང་།། ",
  "མི་ལ་རས་པ་ནོར་མི་བསྒྲུབ།། མི་ལ་རས་པ་ནོར་བསྒྲུབས་ན།། བྱ་བ་བཏང་བ་དོན་གོ་ཆུང་།། ",
  "དྷརྨ་བོ་དྷི་གསེར་མི་འདོད།། དྷརྨ་བོ་དྷི་གསེར་འདོད་ན།། གྲུབ་པ་ཐོབ་པ་དོན་གོ་ཆུང་།། ",
  "རས་ཆུང་རྡོར་གྲགས་ཁེ་མི་འདོད།། རྡོ་རྗེ་གྲགས་པ་ཁེ་འདོད་ན།། བླ་མ་བསྟེན་པ་དོན་གོ་ཆུང་།། ",
  "ཞེས་གསུངས་ནས་ཁྱེད་རང་རྣམས་སྔོན་ལ་སོང་ཞིག་ངས་ཕྱི་ནས་འོང་གིས་གསུང་། བུ་སློབ་རྣམས་སྔོན་ལ་བརྫངས་པས་རྗེ་བཙུན་འབྱོན་ནམ་མི་འབྱོན་ནམ་བསམས་པའི་ཐེ་ཚོམ་ལོག་གེ་བ་འི་ངང་ལ་བལ་པོ་རྫོང་དུ་སླེབ་ཏུ་ཆ་བ་ལ། ",
  "རྗེ་བཙུན་གྱི་སྐུ་ཤེལ་གྱི་མཆོད་རྟེན་དུ་སྤྲུལ་ནས། སྐར་མདའ་འཕངས་པ་བཞིན་དུ་ཐོགས་བརྡུགས་མེད་པར་ནམ་མཁའ་ལ་བྱོན་ནས། བུ་སློབ་རྣམས་ཀྱི་ནང་དུ་བྱོན་པ་དྷརྨ་བོ་དྷིས་མཐོང་བས་ངོ་མཚར་བར་གྱུར་ཅིང་། བུ་སློབ་རྣམས་ཐེ་ཚོམ་ཟ་བ་རྗེ་བཙུན་ནམ་མཁའ་ནས་བྱོན་པས་དགའ་མགུ་ཡི་རང་བར་གྱུར་ཏེ། དཔོན་སློབ་རྣམས་འགྲིག་པ་དྷརྨ་བོ་དྷིའི་དྲུང་དུ་མི་མང་དུས་ཕེབས་པ་ལ། ",
  "རྒྱ་གར་གྱི་དྷརྨ་བོ་དྷི་ཁྲི་ལས་བབས་ཏེ། བོད་ཀྱི་མི་ལ་རས་པ་ལ་ཕྱག་ཕུལ་བས། མི་ཀུན་དྷརྨ་བོ་དྷི་བས་ཀྱང་མི་ལ་རས་པ་བཟང་བར་ཡིད་ཆེས་ཤིང་། གཉིས་ཀ་ལ་ཚོགས་པ་ཀུན་གྱིས་སངས་རྒྱས་ཀྱི་འདུ་ཤེས་དང་མི་འབྲལ་བར་གྱུར་ཏོ།།",
  "དེ་ནས་གྲུབ་ཐོབ་གཉིས་ཁྲི་གཅིག་ལ་བཞུགས་ནས་ཕན་ཚུན་མཉེས་པའི་གསུང་གླེང་མཛད་པ་ན། དྷརྨ་བོ་དྷིས་རྗེ་བཙུན་ལ་ཁྱེད་གཅིག་པུར་བཞུགས་པ་རང་ལ་ཐུགས་དགྱེས་པར་ཡོད་འདུག་པ་ངོ་མཚར་ཆེ་གསུངས་པས། རྗེ་བཙུན་གྱིས་དེའི་ལན་དུ་མགུར་འདི་གསུངས་སོ།། ",
  "བླ་མ་སྤྲུལ་པའི་སྐུ་ལ་གསོལ་བ་འདེབས།། བཀའ་བརྒྱུད་གྲུབ་ཐོབ་རྣམས་ཀྱི་བྱིན་གྱིས་རློབས།། ",
  "རྒྱ་གར་དྷརྨ་བོ་དྷིས་གཙོ་མཛད་པའི།། འདིར་ཚོགས་སྐལ་ལྡན་བལ་བོད་ཁྲོམ་པ་ལ།། བོད་ཀྱི་རྣལ་འབྱོར་མི་ལ་རས་པ་ངས།། ཉམས་མྱོང་ཡེ་ཤེས་གླུ་རུ་ལེན།། ",
  "ཉམས་མྱོང་གླུ་རུ་མི་ལེན་དུ།། གྲུབ་ཐོབ་སྤྲུལ་སྐུའི་ངོ་མ་ཆོག། རྩ་ཡོན་པོ་ལྔ་པོ་རླུང་གིས་བསྲང་།། རླུང་ལོག་པ་ལྔ་པོ་མལ་དུ་བསྲང་།། ཁམས་སྙིགས་མ་ལྔ་པོ་མེ་ལ་བསྲེགས།། སེམས་ཉོན་མོངས་དུག་ལྔའི་སྡོང་པོ་སྒྱེལ།། དགྲ་ལས་རླུང་རྣམ་རྟོག་དབུ་མར་བསྲང་།། དགྲ་གནོད་བྱེད་ཐུལ་བའི་དཔའ་བོ་ལ།། གྲོགས་ངན་པའི་འཁྲི་ཤལ་བྱ་རྒྱུ་མེད།། ",
  "ཅེས་གསུངས་པས་དྷརྨ་བོ་དྷི་ན་རེ་དགྲ་ཐུལ་ལུགས་ལེགས་བྱུང་། དེ་དང་ཐུན་པའི་གཉེན་བཟང་པོ་ཅི་འདྲ་ཡོད་གསུང་པ་འི་ལན་དུ་ཡང་མགུར་འདི་གསུངས་སོ།། ",
  "རྗེ་གྲུབ་ཐོབ་རྣམས་ལ་གསོལ་བ་འདེབས།། གྲོགས་ནང་ནས་འཆར་བར་བྱིན་གྱིས་རློབས།། རྩ་དྭངས་མ་ལྔ་ཡི་ཨ་མ་དེ།། རླུང་དྭངས་མ་ལྔ་ཡི་ཕ་དང་ཕྲད།། ཁམས་དྭངས་མ་ལྔ་ཡི་སྲས་བུ་འཁྲུངས།། སེམས་དྭངས་མ་ལྔ་ཡི་རང་ཞལ་མཐོང་།། འདི་རྒྱལ་ས་ཟིན་པའི་ཁ་བོ་སྟེ།། ཕོ་བྲང་དབུ་མའི་གཞལ་ཡས་ཁང་།། འཇའ་ས་འཁོར་ལོ་བཞི་ལ་སྒྲོག། སྒྱུ་འཕྲུལ་དྲ་བའི་དམག་ཚོགས་རྣམས།། ཆེད་འཛིན་མེད་པའི་ཁྲིམས་ཀྱིས་བསྡམས།། གང་ཤར་རིག་པའི་རྟེན་འབྲེལ་ལས།།",
  "རང་ཞལ་ངོ་འཕྲོད་ཀྱི་གཉེན་དང་མཇལ།། ཁམས་གསུམ་སེམས་ཅན་ཐམས་ཅད་ལ།། བདག་གི་དེ་ཉིད་མ་ཁྱབ་མེད།། དེ་རྣལ་འབྱོར་ང་ཡི་ཉེ་དུ་ཡིན།། གཉེན་བཟང་བྱང་ཆུབ་སེམས་ཉིད་ལ།། དུས་ནམ་ཡང་འདུ་འབྲལ་མེད་པས་བདེ།། ཞེས་གསུངས་པས་དྷརྨ་བོ་དྷི་མཉེས་ནས། སྤྱིར་རྣལ་འབྱོར་པ་འི་ཉམས་ལ་བཤད་ཀྱིས་མི་ལང་སྟེ། ལྟ་སྒོམ་སྤྱོད་པའི་འགག་ཅིག་གསུང་བར་ཞུ་དང་ཟེར་བའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "ཡེངས་མེད་སེམས་ལ་བལྟ་ནུས་ན།། ཁ་ལྟ་སྐམ་པོ་ལབ་དོན་མེད།། རང་རིག་ཉམས་དང་འདྲེས་པ་ན།། བླུན་སྒོམ་རོ་ཉལ་བྱེད་དོན་མེད།། རྟེན་འབྲེལ་འཆར་ཚུལ་ཤེས་པ་ན།། ཆོས་བརྒྱད་སྤྱོད་པ་རང་ཞིག་ཡིན།། སེམས་ལ་ནོངས་འཁྲིས་མེད་པ་ན།། ཚུལ་འཆོས་ངོ་བསྲུང་ཟོག་དང་བྲལ།། འཁོར་འདས་སྐུ་དང་ཡེ་ཤེས་ཏེ།། བརྒྱུད་པའི་བྱིན་རླབས་མ་ཞུགས་ན།། ཞེ་འདོད་རྩོལ་བས་གྲུབ་པ་མིན།། ཞེས་གསུངས་པས། རྣལ་འབྱོར་པ་འི་ལྟ་སྒོམ་སྤྱོད་པ་ངོ་མཚར་ཆེ་གསུངས་པས། རྗེ་བཙུན་གྱིས་དྷརྨ་བོ་དྷི་ལ་ཁྱེད་ཀྱི་ཉམས་ལེན་གྱི་གནད་ཟབ་མོ་རྣམས་ཀྱང་གསུང་བར་ཞུ་གསུངས་པས། དྷརྨ་བོ་དྷིས་མགུར་འདི་གསུངས་སོ།། ",
  "ང་ལྟ་བ་བཟང་པོའི་སྒྲུབ་བརྒྱུད་ལ།། འདིར་ཚོགས་སྐལ་ལྡན་གསོལ་བ་འདེབས།། ལས་ཀྱིས་འབྲེལ་བ་བཟང་པོ་ཡིས།། མྱུར་དུ་མཇལ་བར་བྱིན་གྱིས་རློབས།། རྣམ་རྟོག་བག་ཆགས་མ་ཞིག་པའི།། སེམས་ལ་བལྟས་པ་ས་ཅི་ལ་ཕན།། བདག་འཛིན་སྐྱིད་འདོད་མ་སྤངས་པའི།། ཡུན་དུ་བསྒོམས་པས་ཅི་ལ་ཕན།། འགྲོ་བའི་དོན་ལ་མི་བརྩོན་པའི།། ང་རྒྱལ་སྤྱོད་པས་ཅི་ལ་ཕན།། བླ་མའི་གསུང་ལ་མི་ཉན་པའི།། དགའ་འདུས་འཁོར་གྱིས་ཅི་ལ་ཕན།། ངོ་ལྐོག་གཡོ་སྒྱུ་ཁྲེལ་གྱི་གཞི།།",
  "འབྲས་བུ་གཞན་དོན་མ་བྱས་ན།། བླ་མེད་བྱང་ཆུབ་འགྲུབ་མི་འགྱུར།། ལར་ཡིན་ལུགས་བཤད་པས་གནོང་ལ་ཕོག། འཁྲུག་པ་བྱས་ན་ཕུང་གཞི་ཆེ།། ཁ་རོག་བསྡད་པ་གདམས་ངག་ཟབ།། ",
  "ཁྱེད་བོད་ཀྱི་རྣལ་འབྱོར་གླུ་དབྱངས་སྙན།། ང་གླུ་དབྱངས་སྙན་པ་མི་འདུག་སྟེ།། སྤྲོ་བ་སྐྱེས་ནས་བླངས་པ་ཡིན།། ",
  "དཔལ་བདེ་བ་རྒྱས་པའི་ཞིང་ཁམས་སུ།། དབྱངས་ལེན་པར་སྤྲོ་བས་མྱུར་དུ་མཇལ།། ",
  "ཞེས་གསུངས་ཤིང་གཞན་ཡང་མཉེས་པའི་གསུང་གླེང་མང་པོ་མཛད་དེ། རྒྱ་གར་གྱི་དྷརྨ་བོ་དྷི་ཕར་བྱོན། ",
  "བོད་ཀྱི་མི་ལ་རས་པ་དཔོན་སློབ་རྣམས་ཡར་བྱོན་པ་ལས། གཉའ་ནང་གི་ཉ་མ་རྣམས་ཀྱིས་རྗེ་བཙུན་དཔོན་སློབ་ལ། བྱོན་སྐྱེམས་ཞུས་ཞལ་མཇལ་ཚུལ་རྣམས་དྲིས་པས་དེའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "དགུང་ཉི་ཟླ་མཇལ་བས་གླིང་བཞི་གསལ།། མ་བུ་ཕྲད་པས་གདུང་བ་ཞི།། ",
  "དྲོད་གཤེར་མཇལ་བས་རྩི་ཐོག་སྨིན།། གྲུབ་ཐོབ་མཇལ་བས་རྒྱལ་ཁམས་བདེ།། ",
  "བལ་པོ་རྫོང་གི་ནགས་གསེབ་ཏུ།། དྷརྨ་བོ་དྷི་ཕྱག་ཕེབས་པ་ས།། མི་ལ་རས་པས་མཇལ་དུ་ཕྱིན།། ",
  "ཁོང་དྷརྨ་བོ་དྷི་སྐུ་བཞེངས་ནས།། མི་ལ་ང་ལ་ཕྱག་བྱས་པས།། ཁྲོམ་པ་འི་མི་རྣམས་ཐེ་ཚོམ་ཟོས།། ཁོང་སྒྱུ་མ་ལུས་ཀྱི་ཕྱག་རྒྱ་ཡིས།། ཟུང་འཇུག་ཐལ་སྦྱར་པུས་མོ་བཙུགས།། བསྙུན་དྲི་རྨེད་ཆོས་ཀྱི་དབྱིངས་སུ་བྱས།། ལན་ནི་ཕྱག་རྒྱ་ཆེན་པོ་བཏབ།། ",
  "གཉིས་མེད་དག་པའི་དགོན་པ་རུ།། འོད་གསལ་བརྗོད་མེད་གསུང་གླེང་བྱས།། སྨོན་ལམ་བཟང་པོའི་འབྲེལ་པ་ཞིག། སྔོན་རྒྱལ་བའི་དུས་ན་ཡོད་པར་ངེས།།",
  "",
  "ངེད་གྲོགས་མཆེད་མཇལ་ཕྲད་ལེགས་པ་དེ།། རྒྱལ་ཁམས་ཡོངས་ལ་གྲགས་པ་ཡིན།། ཞེས་གསུངས་པས། ཉ་མ་རྣམས་དགའ་མགུ་ཡི་རངས་ནས་ངོ་མཚར་བར་གྱུར་ཅིང་། རྗེ་བཙུན་ལ་དྷརྨ་བོ་དྷིས་ཕྱག་བྱས་པའི་སྟོབས་ཀྱིས་སྙན་པ་དང་སྐུ་བསོད་ཀྱང་རྒྱས་པར་གྱུར་ཏོ།། དྷརྨ་བོ་དྷི་དང་མཇལ་བའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱིས་རང་སྣང་དབང་དུ་འདུས་པས་གཞན་སྣང་ཟིལ་གྱིས་ནོན་ཏེ། རྒྱ་གར་གྱི་དྷརྨ་བོ་དྷིས་ཕྱག་ཕུལ་བས་སྙན་གྲགས་རྒྱས་ནས། གཉའ་ནང་གི་ཤི་དགེ་གསོན་དགེའི་འབུལ་ནོད་ཀུན་རྗེ་བཙུན་ལ་ཕུལ་བས། སྐུ་བསོད་ཀྱང་རྒྱས་པའི་ངང་ལ་སེམས་ཅན་གྱི་དོན་དང་ཐུགས་དམ་འཕེལ་བར་གཉའ་ནང་གྲོད་ཕུག་ན་བཞུགས་སོ།། ",
  "དེའི་ཚེ་མཚན་ཉིད་ཀྱི་གྲ་ས་ཞིག་ཡོད་པ་དེའི་སྟོན་པ་རྣམས་རྗེ་བཙུན་ལ་ཕྲག་དོག་གི་སྒོ་ནས་མུ་སྟེགས་ཆོས་ལོག་མཁན་ཡིན་ཟེར་སྐུར་ཞུས་དྲག་པོ་བྱེད་པ་བྱུང་ངོ།། ",
  "དུས་ནམ་ཞིག་གི་ཚེ་གཉའ་ནང་དུ་མུ་གེ་ཅུང་ཟད་ཅིག་བྱུང་བ་ལས། ཡུལ་མི་རྣམས་ཀྱིས་སྟོན་པ་ལ་བུན་ཐོང་བྱས་པས་སྟོན་པ་རྣམས་ན་རེ། ངེད་རྣམས་ཀྱི་ཆོས་ལོག་མི་ཤེས་པས་ཤི་དགེ་གསོན་དགེའི་འབུལ་ནོད་འོང་རྒྱུ་ནི་མེད། ངེད་རང་རྣམས་ཀྱི་ནོར་སྐལ་རྣམས་ནི་ཁྱེད་ཚོ་ལ་གོ་མི་ཆོད་པའི་ཆོས་རྣམ་དག་སློབ་གཉེར་གྱི་རྒྱགས་ལ་ཟད། ཁྱེད་རྣམས་ལ་བུན་དགོས་ན་ཁྱེད་རང་རྣམས་ལ་ཡོད་དུས་ཀྱི་འབུལ་ས་ཆོས་ལོག་མཁན་དེ་ལ་ཞུས་ཟེར། ",
  "བུན་གཏོང་དུ་མ་ཉན་པས་ཡུལ་མི་འགའ་ཞིག་ན་རེ། དེ་ཕྱོགས་གཅིག་ནས་བདེན་པ་ཙམ་ཡོད། འདི་ཕྱིའི་སྐྱབས་གནས་རྗེ་བཙུན་ལ་ཞུ་མོད། ཚེ་འདིར་དགོས་པ་འདུག་པས་འབུལ་ནོད་སྟོན་པ་རྣམས་ལའང་བྱེད་ཟེར། ཡུལ་དགོན་རྣམས་འཆམ་བྱས་སོ།། ",
  "དེའི་ཚེ་སྟོན་པ་རྣམས་ཀྱི་དྲག་པ་ལོ་སྟོན་དགེ་འདུན་འབུམ་དང་། ར་སྟོན་དར་མ་བློ་གྲོས་ཞེས་བྱ་བ་ལ་སོགས་ཏེ་སྟོན་པ་རྣམས་ཀྱི་གྲོས་ལ། མི་ལ་རས་པ་འདི་མ་ཕུད་ན་ཡུལ་འདིར་འོ་སྐོལ་གྱི་བསྟན་པ་དང་། གང་ཟག་ལ་ཕྲིན་ལས་མི་འོང་བར་འདུག་པས་མི་ལའི་ཆོས་འདི་ཆོས་ལོག་ཡིན་རུང་མིན་རུང་ཕུད་པ་ལེགས་པར་འདུག། དེ་ལ་དྲག་པོས་ཕུད་ན་རང་རེ་རྣམས་ངོ་ཚ་ཞིང་ཡུལ་པ་རྣམས་ལབ་ཏུ་འགྲོ་བས། ཁྱེད་སྟོན་པ་སྒྲ་ཚད་ལུང་རིགས་ལ་མཁས་པ་གསུམ་སོང་ལ། ཆོས་གཏམ་གྱིས་དང་། ཁོ་ལ་ཁ་ནས་དབྱུང་རྒྱུ་ལྕེ་ལས་མེད་པས་ལན་མི་འོང་།",
  "བརྒྱ་ལ་ཚུལ་མཐུན་རེ་ཙམ་བྱུང་རུང་། ཁ་རུབ་དང་འབུར་འཇོམས་ཀྱིས་སུན་དབྱུང་ཤོག་ཅིག། སྡུག་ཐུག་ནས་རང་ཕུད་ལ་འགྲོ་བ་ཡིན་གྱིས་ཟེར་བཞིན་བཏང་བས་སྟོན་པ་གསུམ་རས་ཆུང་པ་བརྒྱུད་ནས། རྗེ་བཙུན་དང་མཇལ་བ་ཡིན་ཟེར་བྱུང་བས་རས་ཆུང་པ་འཐད་རྒྱུ་མེད་པ་ཙམ་ཞིག་ལ། རྗེ་བཙུན་ལ་སྟོན་པ་གསུམ་མཇལ་བ་ཡིན་ཟེར་འདུག་པས་གཏོང་ངམ་མི་གཏོང་ཞུས་པས། ང་ལ་ལྷོ་བྲག་མར་པའི་ཞལ་ནས་ཁྱོད་ཀྱི་སེམས་ཅན་ལ་ལུས་ངག་ཡིད་གསུམ་གྱི་སྒོ་ནས་ཕན་གང་ཐོགས་གྱིས། ཐ་ན་འབྲེལ་གཏམ་དང་གླེང་མོ་སོགས་ཀྱིས་ཀྱང་སེམས་ཅན་ལ་ཕན་འདོགས་གྱིས་གསུངས་པ་ཡོད་པས། ནང་དུ་ཐོངས་ཤིག་གསུངས་པ་ལྟར་ནང་དུ་བོས། ཚ་བ་དྲངས་ཆབ་བཏང་སྟེ་རྗེ་བཙུན་གྱི་ཞལ་ནས། འོ་དད་པ་ཅན་གྱི་རྫས་འདི་ས་ལ་ཕོག་ན་ས་འགས། རྡོ་ལ་ཕོག་ན་རྡོ་འགས། ཆུ་ལ་ཕོག་ན་ཆུ་འཆད་བྱ་བ་ཡིན་པས། ཁྱེད་སྟོན་པ་རྣམས་ཀྱིས་ཀྱང་མདོ་བསྔོ་བ་རེ་གསུང་བར་ཞུ་གསུངས་པས། སྟོན་པ་གྲལ་མགོ་མ་དེ་ལངས་ནས་སེ་གོལ་གཏོགས་ཅིང་། འོ་ལགས་སོ་ངེད་སྟོན་པ་བསླབ་གསུམ་གྱི་སྡོམ་པ་དང་ལྡན་ཞིང་། ཆོས་གོས་རྣམ་གསུམ་དང་ལྡན་པ་འདི་རྣམས་ཡོན་སྦྱོང་བའི་གནས་ཡིན་པས། མདོ་བཏོན་རུང་ཆོག་མ་བཏོན་རུང་ཆོག། དེ་བས་ཁྱོད་རང་དཀོར་ཟས་འདི་ཙམ་ཞིག་ཟ་བ་ལ་གདེངས་ཤིག་དགོས་པར་འདུག་པས་ཅི་ཡོད་ཟེར་བ་ལ། རྗེ་བཙུན་གྱིས་རྟོགས་པ་ཉམས་ལེན་གྱི་མགུར་འདི་གསུངས་སོ།། ",
  "དམ་ཆོས་ཐེག་པའི་མཐར་ཐུག་སྙིང་པོའི་དོན།། ལུང་རིགས་མན་ངག་འདུས་པ་བདུད་རྩིའི་རོ།། མཁས་བཙུན་ཀུན་གྱིས་བཀུར་བ་གཙུག་གི་རྒྱན།། མི་འབྲལ་སྤྱི་བོའི་གཙུག་གི་རྒྱན་དུ་བཞུགས།། ",
  "བདག་གིས་ཉམས་ལེན་སུམ་ཆ་གསུམ་དུ་བྱས།། སུམ་ཆ་ནི་ཡི་དམ་བསྐྱེད་རིམ་བསྒོམས།། སུམ་ཆ་ནི་རྩ་རླུང་ཐིག་ལེ་བསྒོམས།། སུམ་ཆ་ནི་ཕྱག་རྒྱ་ཆེན་པོ་བསྒོམས།། སྒོམ་ཐུན་བཞིའི་རྣལ་འབྱོར་བྱང་ཆུབ་ཀྱི་སེམས།། དངོས་དད་ཀྱི་ཚོགས་གསོག་སྟོང་པར་སྦྱངས།། བླུན་དད་ཀྱི་ཚོགས་གསོག་གཏོར་མར་བསྔོས།། རང་དད་ཀྱི་ཚོགས་གསོག་ལྷ་ལ་ཕུལ།། ལྷག་གཏོར་གྱི་ཚོགས་གསོག་འབྱུང་པོ་ལ་བསྔོས།།",
  "",
  "ང་ཚོགས་འཁོར་བསྐོར་བའི་རྣལ་འབྱོར་པ།། ཡོན་རང་བཞིན་མེད་པར་ཤེས་པའི་ཕྱིར།། ཡོན་སྦྱོང་བའི་གནས་སུ་མི་ངན་བཟང་།། ཞེས་གསུངས་པས་སྟོན་པ་ན་རེ། བསླབས་ཤེས་ཀྱི་ཡོན་ཏན་མེད་ན་ལག་རྡུམ་བྲག་ལ་འཛེག་པ་དང་འདྲ་སྟེ་ཐར་པ་ཐོབ་མི་སྲིད། བསྒོམས་པའི་ཉམས་ལེན་མེད་ན་ལོང་བས་ལྷ་ཁང་བལྟས་པ་དང་འདྲ་སྟེ་ཡང་དག་པ་འི་དོན་མི་མཐོང་ཟེར་བ་ཡིན། བསྐྱེད་རིམ་བསྒོམ་པ་ལ་སྒོམ་ལུགས་ཤེས་དགོས་པ་ཡིན་པས། ཁྱེད་ཀྱི་བསྐྱེད་རིམ་མམ་དེ་ཇི་ལྟར་བསྒོམས་ཟེར་བའི་ལན་དུ་མགུར་འདི་གསུངས་སོ།། ",
  "བདག་གིས་ཡི་དམ་བསྐྱེད་རིམ་བསྒོམས་ཙ་ན།། ལུས་སྣང་སྟོང་བར་སྣང་གི་འཇའ་ཚོན་འདྲ།། དེ་ལ་ངོས་གཟུང་མེད་པས་སྲེད་པ་ཟད།། ངག་གྲག་སྟོང་ལུང་སྟོང་གི་བྲག་ཆ་འདྲ།། དེ་ལ་བཟང་ངན་མེད་པས་བླང་དོར་ཟད།། སེམས་གསལ་སྟོང་ཉི་ཟླའི་འོད་དང་འདྲ།། དེ་ལ་ཕྱོགས་རིས་མེད་པས་བདག་འཛིན་ཟད།། ཐ་མལ་དུ་བཟུང་བའི་ལུས་ངག་ཡིད།། རང་བྱུང་རྡོ་རྗེའི་སྐུ་གསུང་ཐུགས།། སྒོ་གསུམ་ཐ་མལ་དུ་མ་ལུས་བློ་རེ་བདེ།། ཅི་བྱས་ཆོས་དང་མཐུན་པ་ཞེ་རེ་སྐྱིད།། ཆོས་ལམ་དུ་འགྲོ་བས་དང་རེ་སྤྲོ།། ",
  "ཞེས་གསུངས་པས། ཡང་ཁོ་ན་རེ། དེ་རྣམས་ཟེར་བ་ཙམ་ཡིན་པའང་སྲིད། ཁྱོད་ཀྱི་རྩ་རླུང་ཐིག་ལེའམ་དེ་ཅི་འདྲ་སྒོམ་ཟེར་བའི་ལན་དུ་མགུར་འདི་གསུངས་སོ།། ",
  "བདག་གིས་རྩ་རླུང་ཐིག་ལེ་བསྒོམས་ཙ་ན།། རྩ་གཙོ་མོ་གསུམ་དང་འཁོར་ལོ་བཞི།། ལུས་སྲེད་པ་ཟད་པས་རང་ཡལ་འདྲ།། ཁམས་ཡི་གེར་དག་པས་མ་འགགས་གསལ།།",
  "དོན་རང་ཞལ་མཐོང་བས་ནོར་བ་མེད།། རླུང་དྷཱུ་ཏཱིར་བསྡུས་ནས་གནད་དུ་བསྣུན།། ",
  "ཁམས་དཀར་དམར་གཉིས་པོ་ཞལ་མཇལ་བས།། ཉམས་བདེ་གསལ་མི་རྟོག་ལྷུན་གྱིས་གྲུབ།། ",
  "བློ་ཐེ་ཚོམ་གྱི་མདུད་པ་དངོས་སུ་ཞིག། ཆོས་ཁ་རུ་མ་ལུས་རྒྱུད་དང་འདྲེས།། འོད་གསལ་མ་བུ་གཅིག་ཏུ་འདྲེས།། ",
  "འདོད་སྲེད་ཟག་པའི་ཕུང་པོ་ཞིག། སྣང་སྟོང་གཅིག་ཏུ་འདྲེས་པ་བློ་རེ་བདེ།། སྟོང་པ་གོ་ཡུལ་དུ་མ་ལུས་ཉམས་རེ་དགའ།། འཁྲུལ་པ་དབྱིངས་སུ་ཟད་པ་དང་རེ་སྤྲོ།། ཞེས་གསུངས་པས། ",
  "ཡང་ཁོ་ན་རེ། ཕྱི་བས་ས་འོག་ཏུ་ཟླ་བ་བཞི་ཙམ་རླུང་གཅིག་གི་ངང་ལ་ལུས་འགུལ་མི་དགོས་པར་ཉལ་ནུས། ཉ་ཆུ་ལ་རྒྱུན་དུ་གནས་རུང་འཚུབ་མི་སྲིད་པ་དེ་རྣམས་རླུང་གི་ཡོན་ཏན་ཡིན་ཏེ། སེམས་ལ་ཡོན་ཏན་རྟ་རྔ་ཙམ་ཡང་མེད། ཁྱོད་ཀྱི་རླུང་ཡང་དེ་དང་འདྲ། ཡོན་ཏན་སེམས་ལ་དགོས་པ་ཡིན་པས་ཁྱོད་ཀྱིས་ཕྱག་རྒྱ་ཆེན་པོའམ་དེ་ཇི་ལྟར་སྒོམ་ཟེར་བའི་ལན་དུ་མགུར་འདི་གསུངས་སོ།། ",
  "བདག་གི་ཕྱག་རྒྱ་ཆེན་པོ་བསྒོམས་ཙ་ན།། དོན་ཡིན་ལུགས་ཀྱི་སྟེང་དུ་རྩོལ་མེད་བཞག། མ་ཡེངས་ངང་དུ་གློད་ནས་བཞག། སྟོང་པའི་ངང་དུ་གསལ་བར་བཞག། བདེ་བའི་ངང་དུ་རིག་པར་།",
  "མི་རྟོག་ངང་དུ་ལྷན་ནེ་བཞག། སྣ་ཚོགས་ངང་དུ་མཉམ་པར་བཞག། དེ་ལྟར་བཞག་པའི་སེམས་ཉིད་ལ།། འགག་མེད་ངེས་ཤེས་སྣ་ཚོགས་འཆར།། ",
  "རང་གསལ་རྩོལ་མེད་ཕྲིན་ལས་གྲུབ།། འབྲས་བུ་ཡིད་སྨོན་དུ་མ་ལུས་བློ་རེ་བདེ།། རེ་དོགས་གཉིས་འཛིན་བྲལ་བ་ཉམས་རེ་དགའ།། འཁྲུལ་པ་ཡེ་ཤེས་སུ་ཤར་བ་དང་རེ་སྤྲོ།། ",
  "ཞེས་གསུངས་པས། ཡང་ཁོ་ན་རེ། ཁྱོད་ལ་ཁ་ནས་འདོན་རྒྱུ་ལྕེ་མིན་པ་མེད་པ་ལ། དེ་རྣམས་ལེགས་རབ་ཀྱང་འདུག་པས་དཔེ་ལ་བྲིས་ནས་བཟུང་བ་ཡིན་པ་འདྲ། དེ་སྟོན་པའི་བླ་མ་དེ་ཤོད་དང་ཟེར་བས། རྗེ་བཙུན་གྱི་ཞལ་ནས། ངས་སློབ་གཉེར་སེམས་ལ་བྱས་པས་སྣང་བ་དཔེ་ཆར་ཤར་ཏེ། སྣང་བ་དང་མ་བྲལ་ན་དཔེ་ཆ་དང་མ་བྲལ་བ་ཞིག་ཡིན། སྣང་བ་སེམས་སུ་ངོ་སྤྲོད། སེམས་འོད་གསལ་དུ་ངོ་སྤྲོད་པ་འི་བླ་མ་འདི་རྣམས་ཡིན་གསུངས་ནས་མགུར་འདི་གསུངས་སོ།། ",
  "མི་བདག་གི་བླ་མ་རྗེ་བཙུན་དེ།། རང་ལུས་རྣམ་དག་སངས་རྒྱས་ཀྱི་ཞིང་།། རླུང་ལྔ་དག་པ་སེང་གེའི་ཁྲི།། རྩ་ལྔ་དག་པ་པདྨའི་གདན།། ཁམས་ལྔ་དག་པ་ཉི་ཟླའི་གདན།། སེམས་ཉིད་སྟོང་པ་བླ་མའི་སྐུ།།",
  "",
  "ཡེ་ཤེས་ལུས་ཅན་རྡོ་རྗེ་འཆང་།། མངོན་ཤེས་དྲུག་ལྡན་ཏཻ་ལོ་པ།། སྒྱུ་འཕྲུལ་དྲ་བ་ནཱ་རོ་པ།། བཀའ་དྲིན་མཉམ་མེད་མར་པའི་སྐུ།། འབྲལ་མེད་སྤྱི་བོའི་རྒྱན་དུ་བཞུགས།། ",
  "ཁྱོད་མོས་གུས་མིག་གིས་བལྟ་ཤེས་ན།། རྡོ་རྗེ་འཆང་དང་གཉིས་སུ་མེད།། ",
  "དད་གུས་ཀྱི་གསོལ་བ་འདེབས་ཤེས་ན།། ཐུགས་རྗེའི་སྤྲིན་ཕུང་འདུས་པ་ལས།། བྱིན་རླབས་གྱི་སྦྲང་ཆར་རྒྱུན་མི་འཆད།། ",
  "ཉམས་ལེན་གྱི་མཆོད་པ་འབུལ་ཤེས་ན།། དངོས་གྲུབ་ཀྱི་གཏེར་ཁ་ཐམས་ཅད་འབྱུང་།། ཞེས་གསུངས་པས། ",
  "སྟོན་པ་གསུམ་པོ་རང་དབང་མེད་པའི་དད་པ་སྐྱེས་ཏེ། ལངས་ནས་ཕྱག་འབུལ་ཞིང་། མ་གོ་མ་རིག་འཁྲུལ་དང་གསུམ།། འཇིག་རྟེན་འདི་ན་མཚང་རེ་ཆེ།། ཟེར་བ་དེ་བདེན་པར་གདའ། ",
  "ངེད་ཀྱི་ཡིད་ལ་ཅི་ཡང་མི་ཤེས་པའི་སྨྱོ་ཆོས་ཀྱི་དཀོར་ཟ་བ་ཞིག་ཡིན་པར་འདུག་སྙམ་སྟེ། ཁྱེད་ལ་དྲིས་ཚད་ལ་ལན་བཤད་རྒྱུ་ཐོགས་མེད་དུ་འདུག། སྔར་རྩོད་ལོག་བྱས་པ་མཐོལ་ལོ་བཤགས། ཁྱེད་ཀྱི་བླ་མ་དེ་རྣམས་སུ་བྱུང་གིས་མཐོང་རྒྱུ་མིན་པར་འདུག་སྟེ། ཁྱེད་རང་ལ་མོས་གུས་བྱས་གསོལ་བ་བཏབ་པས། དངོས་གྲུབ་ཀྱི་གཏེར་ཁ་ཀུན་འབྱུང་ལས་ཆེ་བས། བདག་ཅག་རྣམས་ལའང་ཁྱེད་ཀྱིས་གདམས་ངག་གནང་བར་ཞུ་ཟེར་གུས་གུས་ལྟར་འདུག་པ་ལས། ",
  "རྗེ་བཙུན་ཡང་མཉེས་བཞིན་དབང་དང་གདམས་ངག་གནང་ནས་སྒོམ་དུ་བཅུག་པས། ཉམས་རྟོགས་སྐྱེས་ཏེ་སྟོན་སྒོམ་གངས་ཀྱི་སེང་གེ་འདྲ་བའི་རྟོགས་ལྡན་གསུམ་བྱུང་བ་ཡིན་ནོ།། ",
  "དེ་ནས་དུས་ནམ་ཞིག་གི་ཚེ་གཉའ་ནང་དུ་སྟོན་མོ་ཆེན་པོ་ཞིག་བྱེད་པའི་སར་རྗེ་བཙུན་དཔོན་སློབ་དང་། སྟོན་པ་ཀུན་སྤྱན་དྲངས་ཏེ། ལོ་སྟོན་དང་དར་བློ་ལ་ཁྲི་རེ་རེ་བརྩིགས་པའི་ཕྱོགས་ལ་སྟོན་པའི་གྲལ་དང་། རྗེ་བཙུན་ལ་ཡང་ཁྲི་གཅིག་བརྩིགས་ནས་བཞུགས་པའི་ཕྱོགས་ལ་རས་པ་རྣམས་གྲལ་ལ་བསྒྲིགས་པའི་རྐེད་སྨད་ཙམ་ན། སྔར་རྩོད་པ་ལ་བཏང་བའི་སྟོན་པ་གསུམ་པོ་དེ་རྣལ་འབྱོར་པ་འི་ཆས་སུ་ཞུགས་།",
  "",
  "ཀ་པཱ་ལའི་ཆང་ལ་ཧུབ་སྐོར་བྱེད་ཅིང་འདུག་པ་ལོ་སྟོན་དང་དར་བློས་མཐོང་སྟེ་སེམས་འཁྲུགས་ནས། ཟོག་པོ། གཏི་རྒན་བསྟན་བཤིག་འདི་ཡུལ་དུ་སྡོད་དུ་བཅུག་ན་ངེད་ཀྱི་བསྟན་པ་བཤིག་པ་ར་འདུག་པས། འབྲེལ་གཏམ་བྱེད་པ་ལྟར་བྱས་ཁོ་དམའ་ཕབ་ལ། ཐབས་མཁས་ཀྱིས་ཕུད་དགོས་སྙམ་",
  "གྲལ་གོང་དེ་ཀར་རྗེ་བཙུན་ལ་ལོ་སྟོན་ན་རེ། འོ་རྣལ་འབྱོར་པ་ཁྱོད་ཁྱད་པར་ཅན་རང་ཞིག་ཡིན་པར་འདུག་པས། ཚད་མ་ལ་མཁས་ཐག་ཆོད། མི་མཁས་ན་ཆ་ལུགས་འདི་དང་སྤྱོད་པ་འདིས་སངས་རྒྱས་ཀྱི་བསྟན་པ་བཤིག་ཅིང་རང་གཞན་ཀུན་ཕུང་ལ་སྦྱོར་བས། ཆོས་པའི་དམ་བཅའ་ནས་བུད་པ་ཡིན་པས། ཚད་མའི་གྲུབ་མཐའ་རགས་པ་ཞིག་ཞོག་དང་ཟེར་བས། ",
  "རྗེ་བཙུན་གྱི་ཞལ་ནས། སྟོན་པ་ཐ་སྙད་ཀྱི་རྫོང་ལ་མ་ཞེན་པར་མཉམ་གཞག་ཏུ་ཆོས་ཉིད་གཉུག་མའི་ངང་དུ་ཞོག་ལ། རྗེས་ཐོབ་ཏུ་ཉོན་མོངས་པ་འི་གཉེན་པོར་ཅི་འགྲོ་གྱིས་དང་། ཡིན་ལུགས་ཀྱི་ཡོན་ཏན་ཞིག་ནང་ནས་སྐྱེ་ཞིང་འདུག་གིས། དེ་མིན་ཕྲག་དོག་ལ་སོགས་པ་འི་དུག་ལྔ་འདིས་འབྲས་བུ་ངན་སོང་དུ་བསྐྱུར་བར་འདུག་པས་རང་རྒྱུད་མ་སྲེག། ",
  "ངས་ཁྱོད་ཀྱི་ལུགས་ཀྱི་ཚད་མ་དེ་མི་ཤེས་ཏེ། ང་རང་གི་ལུགས་ཀྱི་ཚད་མ་ཚེ་སྟོད་བླ་མ་ཚད་མ་ལ་གདམས་ངག་ཚད་མ་ཞུས། སྙིང་རུས་ཚད་མས་རི་ཁྲོད་ཚད་མར་བསྒོམས་པས་རང་རྒྱུད་ལ་དྲོད་རྟགས་ཚད་མ་སྐྱེས་ཕྱིར་དད་ཅན་གྱི་ཡོན་བདག་ཚད་མས་མཆོད་གནས་ཚད་མར་ཁུར་བས། ཁྱེད་ལོ་འདོད་ཀྱི་སྟོན་པ་ཚད་མས་ཕྲག་དོག་ཚད་མ་བྱེད་ཅིང་འདུག་སྟེ། དམྱལ་བ་ཚད་མར་སྡུག་བསྔལ་ཚད་མ་མྱོང་དོགས་མཛོད། ",
  "དེ་མིན་ཚད་མའི་ཚོད་མ་ངས་མི་ཤེས། དེ་དག་གི་དོན་རྒྱས་པར་བཤད་དགོས་ན་གླུ་འདི་ཉོན་གསུང་མགུར་འདི་གསུངས་སོ།། ",
  "བླ་མ་ཉོན་མོངས་བྲལ་བའི་ཞབས་ལ་འདུད།། དུས་སྙིགས་མའི་སེམས་ཅན་ཕྲག་དོག་ཆེ།།",
  "ཁྱེད་ལོ་སྟོན་དང་དར་བློ་ཚུར་ཉོན་དང་།། ང་ཨ་མའི་མངལ་ནས་མ་སྐྱེས་ན།། ནུ་ཞོ་མངར་མོ་ག་ལ་འཐུང་།། ནུ་ཞོ་མངར་མོ་མ་འཐུངས་ན།། ཕྱེ་མར་ཁམ་གསུམ་ཅི་ལ་ཟ།། ཕྱེ་མར་ཁམ་གསུམ་མ་ཟོས་ན།། བྱིན་པས་ལུས་པོ་ག་ལ་ཐེག། བྱིན་པས་ལུས་པོ་མ་ཐེག་ན།། ཐེམ་པའི་ལ་མོ་ཅི་ལ་བརྒལ།། ཐེམ་པའི་ལ་མོ་མ་བརྒལ་ན།། རྒྱལ་ཁམས་ཕྱོགས་མེད་ག་ལ་འཁོར།། རྒྱལ་ཁམས་ཕྱོགས་མེད་མ་འཁོར་ན།། བླ་མ་རྗེ་དང་ག་ལ་མཇལ།། བླ་མ་རྗེ་དང་མ་མཇལ་ན།། སྙན་བརྒྱུད་གདམས་ངག་ག་ལ་ཐོབ།། སྙན་བརྒྱུད་གདམས་ངག་མ་ཐོབ་ན།། གཉན་ས་རི་ཁྲོད་ཅི་ལ་འགྲིམས།། གཉན་ས་རི་ཁྲོད་མ་འགྲིམས་ན།། ཉམས་རྟོགས་དྲོད་རྟགས་ག་ལ་སྐྱེ།། ཉམས་རྟགས་དྲོད་རྟགས་མ་སྐྱེས་ན།། རས་གོས་རྐྱང་པས་ཅི་ལ་དྲོས།། རས་གོས་རྐྱང་པས་མ་དྲོས་ན།། ཡོན་བདག་ཕོ་མོ་ག་ལ་དད།། ཡོན་བདག་ཕོ་མོ་མ་དད་ན།། ཁྱེད་སྟོན་པ་ཕྲག་དོག་ཅི་ལ་སྐྱེ།། སྟོན་པ་ཕྲག་དོག་མ་སྐྱེས་ན།། སྟོན་པ་དམྱལ་བར་ག་ལ་འགྲོ།། ",
  "ཡ་ཀི་སྤང་སྟོད་མཐོན་པོ་ན།། རི་དྭགས་རྩེད་བྲོ་བརྡུང་བ་ལ།། རི་ཁྱི་སྔོན་ཆུང་ཟུག་རྔུ་སྐྱེས།། དེ་རང་སྤྱང་ཁྱི་མ་འཁྲུལ་ལམ།། ",
  "འདི་ཤེད་གཉའ་ནང་གྲོད་ཕུག་ན།། ཚིག་གི་སྟོན་པ་ཟུག་རྔུ་སྐྱེས།། དེ་རང་སྟོན་པ་མ་འཁྲུལ་ལམ།། ཡོན་བདག་ཕོ་མོའི་དད་ཟས་ལ།། ཁྱེད་མཁས་བཙུན་བཟང་པོ་ཕྲག་དོག་སྐྱེས།།",
  "",
  "དེ་རང་མཁས་བཙུན་འཁྲུལ་ལས་ཆེ།། དོན་མེད་ཚིག་གི་སྟོང་སྒྲ་ལ།། བདེན་པར་མ་འཛིན་སྟོན་ཆེན་རྣམས།། ཚིག་ཐ་སྙད་མུ་སྟེགས་པ་ས་ཀྱང་ཤེས།། རྟོག་པ་ཚིག་ཕྱིར་འབྲང་འབྲངས་ནས།། ཚེ་སུམ་གཉིས་ཟད་པ་མ་ཚོར་འདུག། ",
  "དེ་བས་བདག་འཛིན་འགོང་པོ་ཐུལ།། ཚིག་ལ་ཚིག་སྐྱེས་ལབ་མི་ཁོམ།། ཚད་མའི་ཚོད་མ་ངས་མི་ཤེས།། ད་རེས་ཀྱི་རྩོད་པ་སྟོན་པ་རྒྱལ།། ཞེས་གསུངས་པས། ",
  "དར་བློ་ན་རེ། དྲིས་པའི་ཆོས་སྐད་ཀྱི་ལན་འདེབས་རྒྱུ་མེད་པའི་མ་དྲིས་པའི་མི་ནག་པ་མགོ་བསྐོར་དུས་ཀྱི་གླུ་དེ་ངེད་ལའང་ལེན་པར་འདུག་སྟེ། མི་ནག་བླུན་པོ་རྣམས་ལ་བྱེད་བྱེད་ངེད་ལ་མི་འོང་། ཆོས་སྐད་ཀྱི་ལན་ཚུལ་བཞིན་འདེབས་རྒྱུ་ཡོད་ན་ཐོབ། དེ་མིན་དཀོར་ཁོ་ན་རང་ཟ་ཞིང་འཆལ་གླུ་ལེན་པའི་ཁ་དེར་དཀོར་ཟས་རང་བས། རེས་འགའ་འདི་འདྲ་ཡང་དགོས་པས་འགོམ་ཟེར། ས་སྤར་གང་རྗེ་བཙུན་གྱི་ཞལ་ལ་གཏོར་བྱུང་བས། ",
  "རྗེ་བཙུན་གྱི་ས་ཕྱིས་ནས་ཞལ་འཛུམ་མཛད་དེ། འོ་ཁྱེད་གཞུང་གི་ཚིག་རིགས་ཚེ་འདི་ཆེད་དུ་བཟུང་བའི་སྟོན་ཆེན་རྣམས་ལ་ཆོས་ལུགས་འདི་འདྲ་ཀ་འོང་། སྡིག་པ་སྟོབས་ཆེ་ཁྱད་དུ་ཚེ་སྟོད་སློབ་གཉེར་ལ་སྡུག་ཐག་སྤྱོད་ནུས་པ་ངོ་མཚར་ཆེ། ",
  "ངས་ཆོས་ཐམས་ཅད་ཉོན་མོངས་པ་འི་གཉེན་པོར་བསླབས་ཤིང་ཤེས་པ་ཡིན་ཏེ། ཁྱེད་རྣམས་ཀྱི་ཆོས་བསླབས་ཚད་ཉོན་མོངས་པ་འི་གྲོགས་སུ་བསླབས་ཤིང་ཤེས་འདུག། དེས་ན་རང་རེ་རྣམས་ཆོས་སྐད་དང་ཆོས་ལུགས་ག་ལ་མཐུན་གསུང་། ",
  "དེའི་ཚེ་རས་ཆུང་པ་ས་ངའི་བླ་མའི་སྐུའི་བ་སྤུ་གཅིག་ཀྱང་མི་དོ་རུང་། སྐུ་ལ་བསྡོ་བའི་སྡིག་ཅན་འདི་འདྲ་མ་བསྒྲལ་ན་རྩ་ལྟུང་ཕོག་ཅིང་བསྒྲལ་ན་ཚོགས་ཆེ་ཟེར་བེར་ཀ་ཞིག་ཁྱེར་ནས་བརྡེག་ཏུ་ཆས་བྱུང་།",
  "",
  "རྗེ་བཙུན་གྱིས་བཟུང་སྟེ་བུ་རས་ཆུང་པ་དགོས་དུས་མི་ཕན་པའི་ནོར། སྡུག་དུས་མི་ཕན་པའི་གཉེན། རྐྱེན་མི་ཐེག་པའི་ཆོས་རྣམས་བྱུར་དུ་ཆེ་བ་ཡིན་པས། གཉེན་པོ་སྟོབས་བསྐྱེད་ལ་དྲན་པས་ཟུངས་ཤིག། ངས་བུའི་དྲན་པ་དང་རིག་པ་ལ་ལྕག་འདེབས་པ་ཡིན་གསུང་། རས་ཆུང་པ་ལ་རིག་པ་ལྕག་འདེབས་ཀྱི་མགུར་འདི་གསུངས་སོ།། རྗེ་གཙུག་གི་ནོར་བུ་འགྲོ་བའི་མགོན།། དྲིན་ཅན་མར་པའི་ཞབས་ལ་འདུད།། རྐྱེན་ངན་ལམ་དུ་སློང་བར་བྱིན་གྱིས་རློབས།། བུ་རས་ཆུང་མ་ཡེངས་དར་ཅིག་ཉོན།། ཁ་ངོམས་ལྟོ་སྐྱིད་ཀྱི་ཆོས་པ་རྣམས།། རྐྱེན་ངན་པ་བྱུང་དུས་ཐ་མལ་བ།། དེ་རང་རྒྱུད་ངན་པས་རང་སྡུག་ཤོམ།། འཐབ་ཡ་བྱས་ན་གཏན་ཕམ་ཡིན།། བུ་དར་ཅིག་བླ་མའི་བཀའ་ལ་ཉོན།། ",
  "ཆོས་ལྟ་བའི་རྒྱལ་པོ་ནམ་མཁའ་ལ།། བུ་རིག་པའི་ཁྱུང་ཕྲུག་གཤོག་རྩལ་སྦྱོང་།། ཁྱུང་ཕྲུག་གཤོག་རྩལ་མ་ཞེན་ཅིག། བརྒྱ་ལ་གཤོག་རྩལ་ཞེན་པ་ན།། ཕྱོགས་རིས་ཀྱི་གཡང་ལ་ལྟུང་ཉེན་གདའ།། རས་ཆུང་བླ་མའི་བཀའ་ལ་ཉོན།། ",
  "ཆོས་སྒོམ་པའི་རྒྱལ་པོ་རྒྱ་མཚོ་ལ།། བུ་རིག་པའི་ཉ་ཆུང་ཡང་རྩལ་སྦྱོང་།། ཉ་ཆུང་ཡང་རྩལ་མ་ཞེན་ཅིག། བརྒྱ་ལ་ཡང་རྩལ་ཞེན་པ་ན།། འཁྲུལ་པ་འི་དོལ་དུ་ཆུག་ཉེན་གདའ།། བུ་རས་ཆུང་བླ་མའི་བཀའ་ལ་ཉོན།།",
  "",
  "ཆོས་སྤྱོད་པ་འི་རྒྱལ་པོ་གངས་རི་ལ།། བུ་རིག་པའི་སེང་ཕྲུག་ཡང་རྩལ་སྦྱོང་།། སེང་ཕྲུག་ཡང་རྩལ་མ་ཞེན་ཅིག། བརྒྱ་ལ་ཡང་རྩལ་ཞེན་པ་ན།། ཆོས་བརྒྱད་ཀྱི་བུ་ཡུག་འཚུབ་ཉེན་གདའ།། བུ་རས་ཆུང་བླ་མའི་བཀའ་ལ་ཉོན།། ཆོས་འབྲས་བུའི་རྒྱལ་པོ་རིན་ཆེན་གླིང་།། བུ་རིག་པའི་ཚོང་ཕྲུག་ཚོང་ཞིག་འདོན།། ཚོང་ཕྲུག་མེལ་ཚེ་མ་ཞེན་ཅིག། བརྒྱ་ལ་མེལ་ཚེ་ཞེན་པན།། ཆོས་ཉིད་ཀྱི་ནོར་བུ་འཆོར་ཉེན་གདའ།། བུ་རས་ཆུང་བླ་མའི་བཀའ་ལ་ཉོན།། བུ་ཞེ་སྡང་མ་ཆེ་རང་རྒྱུད་བསྲེག། ཉོན་མོངས་མ་ཆེ་གཉེན་པོ་བསྟེན།། ཞེས་གསུངས་པས། རས་ཆུང་པ་འི་ཐུགས་རྒྱལ་ཞི། ཡོན་བདག་རྣམས་སྟོན་པ་རྣམས་ལ་སྐུར་ཞིང་རས་ཆུང་པ་ལའང་ཅུང་ཟད་སྐུར་རོ།། ",
  "རྗེ་བཙུན་ལ་ནི་སྔར་བས་ཀྱང་མོས་པར་གྱུར་ཏོ།། དེ་ནས་མི་རྣམས་རང་རང་སོ་སོའི་གནས་སུ་གྱེས་པ་ལས། སྟོན་པ་དར་བློ་རྗེ་བཙུན་དམའ་མ་ཕེབས་པའི་ཁར་ཁོ་རང་གིས་དམའ་ཕབ་པས་ཡི་མ་རངས་ནས། ནང་པར་ཡང་ཤ་ཁོག་གཅིག་དང་པོ་ཏི་མང་པོ་ཁྱེར་ཏེ། དར་བློ་དང་ལོ་སྟོན་གྲྭ་པ་འགའ་དང་བཅས་བཤགས་པ་འབུལ་བ་ཡིན་པས། རྗེ་བཙུན་དང་མཇལ་དགོས་ཟེར་བྱུང་བ་ལ། རས་ཆུང་པ་ས་བཤགས་པ་ཡང་མི་དགོས། རྩོད་པ་ཡང་མི་དགོས། ཕྲད་དོན་ཡང་མེད་ཟེར་མཇལ་ཁ་བཀག་པ། ",
  "གྲྭ་པ་གཞན་གྱིས་རྗེ་བཙུན་ལ་ཞུས་པས་མཉེས་ནས། དང་པོ་ནས་ཉེས་ལྟུང་གིས་མ་ཕོག་པ་མཆོག་ཡིན་ཏེ། ཕོག་རྟིང་བཤགས་པ་བྱེད་པ་རབ་ཡིན་པས། སྟོན་པ་རྣམས་ནང་དུ་ཐོངས་ཤིག་གསུང་མཇལ་ཁ་བཏང་།",
  "",
  "ཤ་ཁོག་དེ་རྗེ་བཙུན་ལ་ཕུལ་ནས། མདང་ཁྱེད་བདེན་པར་ཡོད་པས་མཐོལ་བཤགས་ལ་ཤ་ཁོག་འདི་འབུལ་བ་ཡིན། ",
  "ད་པོ་ཏི་འདི་རྣམས་དཔང་པོར་བཙུགས་ནས་བགྲོ་གླེང་ཆོས་ཀྱི་ག་དར་ཡིན་པས། བློ་མཐུན་པའི་སྒོ་ནས་ཆོས་གཏམ་གླེང་མོ་བྱེད་ཟེར་བ་ལ། ",
  "རྗེ་བཙུན་གྱི་ཞལ་ནས། སྟོན་པ་འཇིག་རྟེན་གྱི་ཁ་དཔེ་ལ་ཟོས་མ་ཟོས་དམར་ཆུང་བྱད་ལ་ཤེས་ཟེར་བ་ལྟར། ཆོས་ཤེས་མི་ཤེས་དང་། བྱས་མ་བྱས་ཉོན་མོངས་པ་དང་བདག་འཛིན་ཐུལ་མ་ཐུལ་ལ་ཤེས་ཏེ། ཉོན་མོངས་དང་བདག་འཛིན་ཐུལ་ན་ཆོས་ཤེས་ཀྱང་ཤེས་ལ། བྱས་ཀྱང་བྱས་པའི་རྟགས་ཡིན་པས། བགྲོ་གླེང་དང་རྩོད་པ་རྣམ་པ་ཀུན་ཏུ་རྒྱལ་ཚར། ",
  "བདག་འཛིན་དང་ཉོན་མོངས་ཀྱི་ཕྱོགས་ལ་ཐོ་ཙམ་ཡང་མ་སོང་བའི་ཆོས་ཤེས་ལོ་དང་བྱས་ལོས་ཚིག་སྟོང་གི་གླེང་མོ་ཞིག་རང་རྒྱལ་རུང་ང་རྒྱལ་སྣོན་པས། འཁོར་བར་ཡུན་ཅི་རིང་དང་། དམྱལ་བ་གཏིང་ཅི་ཟབ་ཀྱི་ཐབས་ཡིན་ཕྱིར་བགྲོ་གླེང་གཏན་ཕམ་དུ་འདུག་པས། དེས་ན་བཤགས་པ་བྱེད་པ་ངོ་མཚར་ཆེ། ",
  "ད་བགྲོ་གླེང་བས་རང་གནས་སུ་བྱོན་མཛོད་གསུངས་པས། ཡང་དར་བློ་ན་རེ་བདག་འཛིན་དང་ཉོན་མོངས་ཐུལ་མ་ཐུལ་སངས་རྒྱས་མིན་པ་སུས་ཀྱང་མི་ཤེས་པས། སུས་མ་ཐུལ་རུང་བགྲོ་གླེང་ཤེས་ཤིང་རྩོད་ལན་ཐེབས་ན་འཁོར་བར་ཡུན་ཅི་རིང་དང་དམྱལ་བ་གཏིང་ཅི་ཟབ་མི་འོང་སྟེ། མཁས་པའི་སྡིག་པ་ཆེ་རུང་ཡང་ཟེར་བ་ཡིན། ",
  "ལན་མི་ཐེབས་ན་བླུན་པོའི་སྡིག་པ་ཆུང་རུང་ལྕི་བྱ་བ་ཡིན་པས། དགེ་བ་བྱེད་བློ་བྱས་རུང་དམྱལ་བ་གཏིང་ཟབ་པོ་དེ་ལ་འོང་བ་ཡིན། ",
  "ཤེས་མི་ཤེས་ཀྱི་ཤན་འབྱེད་དགོས་པས་བགྲོ་གླེང་ཅིས་ཀྱང་བྱེད་དགོས། ངེད་ཀྱི་ཁྲིད་མཁས་བྱས་པས་ཆོག། དེ་བྱེད་པ་ལ་རྣལ་འབྱོར་པ་ཁྱོད་རང་ཆོས་གང་ལ་འདྲིས་པ་ཞིག་གིས་ཐོག་ནས་དམ་བཅའ་ཞིག་ཞོག་དང་། ངེད་ཀྱིས་ལེགས་ཉེས་ལྟ་བ་ཡིན། ",
  "འོ་ན་ཡང་ཁྱོད་རང་ངེད་ཆོས་འདི་ལ་མི་མཁས་སམ་སྙམ་པ་ཞིག་གིས་ཐོག་ན་མར་དྲི་བ་གྱིས་དང་། ངེད་ཀྱིས་ལན་འདེབས་ཟེར་བ་ལ། ",
  "རྗེ་བཙུན་གྱི་ཞལ་ནས། སྟོན་པ་ཅིས་ཀྱང་མི་ཉན་ན། རང་རེ་ཀུན་གྱིས་མིག་གིས་མཐོང་། རྣ་བས་།",
  "རྒྱུན་དུ་འགྲོགས་པ་ས་ཆ་རྒྱུས་ཡོད་ལ། འདྲིས་ཆེ་ཆུང་མེད་པའི་ཆོས་གཅིག་ལ་ངས་དྲི་བ་ཞིག་ཀྱང་བྱེད། དམ་བཅའ་གཅིག་ཀྱང་འཇོག་པས་སྟོན་པ་རང་ལན་ཐོབ་ཅིག། ནམ་མཁའ་འདི་ཐོགས་བཅས་ཡིན་ནམ་ཐོགས་མེད་ཡིན་གསུངས་པས། ཁོ་ན་རེ། དེ་འདྲ་འདྲི་མཁན་ཡང་མི་འོང་སྟེ། ཁྲིད་མཁས་བྱེད་པར་ཁས་བླངས་པ་ཡིན་པས་ལན་འདེབས་དགོས། ནམ་མཁའ་ཐོགས་མེད་ལས་འོས་ཅི་ཡོད་ཟེར་བ་ལ། རྗེ་བཙུན་གྱི་ཞལ་ནས། ངས་ནམ་མཁའ་ཐོགས་བཅས་ཡིན་ཟེར་གསུངས་པས། ",
  "ཁོ་ན་རེ། དེ་སྐད་ཟེར་བའི་དབང་ཡོད་སྒྲུབ་ངག་ཅི་ཡོད་ཟེར་བའི་ཚེ། རྗེ་བཙུན་གྱིས་ནམ་མཁའ་སྲ་ཞིང་འཐས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་ནས། ནམ་མཁའ་ཐོགས་བཅས་ཡིན་ནམ་ཐོགས་མེད་ཡིན་ལྟ་བས། ཁྱོད་རང་འགྲོ་འདུག་དང་བསྒུལ་བསྐྱོད་གྱིས་ཤིག་གསུངས་པ་ལྟར། ཁོས་ཀྱང་བསྒུལ་བསྐྱོད་བྱེད་པར་བརྩམས་པས། ལུས་དང་པོའི་འདུག་ལུགས་ལས་ཅུང་ཟད་ཀྱང་གཡོས་མ་བྱུང་ཞིང་། ངག་ཀྱང་སྨྲ་མི་ཤེས་པའི་ངང་ལ་རེ་ཞིག་ལུས་སོ།། ",
  "དེའི་བར་ལ་རྗེ་བཙུན་གྱིས་ནམ་མཁའ་ལ་འབྱོན་པ་དང་། འཆག་པ་དང་། ཉལ་བ་དང་། སྐྱིལ་ཀྲུང་བཅས་ནས་བཞུགས་པ་ལ་སོགས་པ་འི་སྤྱོད་ལམ་སྣ་ཚོགས་མཛད་དོ།། དེ་ནས་རྗེ་བཙུན་ཏིང་ངེ་འཛིན་དེ་ལས་བཞེངས་ཏེ། ཁྱོད་ནམ་མཁའ་ཐོགས་མེད་ལ་ཐོགས་པ་ཅི་ཡིན་གསུངས་པས། ",
  "ཁོ་ན་རེ། ཁྱོད་ལ་སློབ་དཔོན་མུ་སྟེགས་པ་ངན་སྔགས་དང་མིག་འཕྲུལ་ཤེས་པ་ཞིག་ཡོད་པར་འདུག། ངན་སྔགས་དང་མིག་འཕྲུལ་གྱི་ནུས་པ་མ་གཏོགས། ནམ་མཁའ་ཐོགས་མེད་དུ་སེམས་ཅན་ཀུན་འདོད་ཅིང་ཁ་ཐོགས་ཚད་སྨྲ་བ་ཡིན་ཟེར་བ་ལ། རྗེ་བཙུན་གྱི་ཞལ་ནས། ནམ་མཁའི་རྟོག་དཔྱོད་མེད་པ་ཀུན་ཀྱང་ཐོགས་མེད་དུ་འདོད་དམ། དུད་འགྲོ་རྣམས་ཀྱང་ཐོགས་མེད་དུ་སྨྲའམ། ཁྱོད་རང་དང་ཁྱོད་རང་གི་སློབ་དཔོན་སོགས་ཐོགས་མེད་དུ་སྨྲ་བ་ཀུན་ཀྱང་ཁྱོད་རང་གི་རྫུན་པར་བཏང་བྱུང་ཞིང་། ངན་སྔགས་ཀྱི་ནུས་པ་ཡིན་རུང་ང་ལ་ཁྱོད་ནམ་མཁའ་ལ་ཐོགས་པ་རང་གིས་ཆོག་།",
  "ད་ཡང་ངའི་དམ་བཅའ་ལ་ཕུག་པ་འི་བྲག་འདི་ཐོགས་མེད་ཡིན་ཟེར་རོ།། ",
  "ཁྱོད་ཅི་ཟེར་རམ་གསུངས་པས། ཁོ་ན་རེ། ཁྱོད་ཀྱི་མིག་འཕྲུལ་དང་ངན་སྔགས་བྱས་ན་མ་གཏོགས། བྲག་ཐོགས་བཅས་ལས་འོས་མེད་ཟེར་བས། ",
  "རྗེ་བཙུན་གྱི་ཞལ་ནས། སྔ་སོར་ཁྱོད་རང་གི་ཁས་བླངས་ལྟར་ད་ཁྱོད་མིག་འཕྲུལ་ལ་མི་མཁས་སྙམ་འདུག་པས། ཁྱོད་ཀྱི་ངས་མཐོང་སར་བྲག་འདི་ཐོགས་མེད་དུ་འོང་བའི་མིག་འཕྲུལ་ཞིག་གྱིས་དང་གསུངས་པས་",
  "ཁོ་ན་རེ། མིག་འཕྲུལ་ཤེས་པ་དང་བྱེད་པ་རུང་ཡང་མི་རུང་། ཁྱོད་རང་མི་ནག་པ་རྣམས་མགོ་བསྐོར་ཐབས་སུ་གྱིས་ཟེར་བས། ",
  "རྗེ་བཙུན་གྱི་ཞལ་ནས། ངའི་བསམ་པ་ལ་ཁྱོད་ཀྱིས་མི་ཤེས་པ་ཅིག་ཀྱང་མེད་པར་འདུག་སྙམ་པ་བྱུང་སྟེ། ཁྱོད་ལ་མི་རུང་བ་འདིར་མ་ཚད་སངས་རྒྱས་ཐོབ་པས་མགོ་བྱས་པའི་མི་རུང་བའི་ཆར་འབབ་པར་གདའ་གསུང་། ",
  "ལོ་སྟོན་ན་རེ། ནམ་མཁའ་ཐོགས་བཅས་དང་འདྲ་བ་བཞིན་དུ་བྲག་འདི་ཐོགས་མེད་ཡིན་པའི་རྟགས་ཤིག་རྣལ་འབྱོར་པ་རང་གིས་སྟོན་དང་ཟེར་བས། ",
  "དེའི་ཚེ་རྗེ་བཙུན་གྱིས་ཟད་པར་ནམ་མཁའི་ཏིང་ངེ་འཛིན་ལ་མཉམ་པར་བཞག་ནས། བྲག་ལ་ཡར་ཐལ་མར་ཐལ། ཕར་ཐལ་ཚུལ་ཐལ། སྐུའི་ཕྱེད་བྲག་གི་ཕྱིར་མངོན་པ་ལ་སོགས་པ་མཛད་པའི་མཐར། ",
  "བྲག་དེ་ས་ལ་ཕབ་ནས་སླར་ཡང་ཕྱག་གིས་ནམ་མཁའ་ལ་བཏེག་པ་འི་བར་ལ། རས་ཆུང་པ་ལ་ཀ་བ་ཁྱེར་ཤོག་གསུངས་པས། རས་ཆུང་པ་ས་ཀྱང་ཕ་བོང་ཀ་བ་འདྲ་བ་ཞིག་ཁྱེར་བྱུང་བ་བཙུགས་པས། སྟེང་གི་བྲག་ལ་རྗེ་བཙུན་གྱི་ཕྱག་རྗེས་ཤིག་བྱུང་བ་ད་ལྟའི་བར་དུའང་ཡོད་དོ།། ",
  "དེའི་ཚེ་ལོ་སྟོན་ན་རེ། ཁྱོད་རང་ལ་ཐོགས་མེད་འདྲ་བ་ཞིག་བྱུང་གིས། མིག་འཕྲུལ་མིན་ན་ངེད་རྣམས་ལའང་ཐོགས་མེད་དགོས་པས། ཐོགས་མེད་ཨེ་ཡོད་ལྟ་ཟེར་བ་ལ། ",
  "རྗེ་བཙུན་གྱི་ཞལ་ནས། ཁྱེད་རྣམས་ལའང་ཐོགས་མེད་བྱུང་འདུག་པ་དེ་མིན་ན་ངས་བྲག་ས་ལ་ཕབ་དུས་བཅར་ནས་མི་འཆིའམ་གསུངས་པས། ",
  "དར་བློ་ན་རེ། ངེད་ཀྱི་ཐད་དུ་བྲག་མ་བྱུང་། བྲག་མེད་པའི་ཐོགས་མེད་ག་ལ་འོང་ཟེར་བས། ",
  "རྗེ་བཙུན་གྱི་ཞལ་ནས། དེ་ཀ་ཐོགས་མེད་ཡིན་པའི་རྟགས་།",
  "ཁྱོད་ཀྱིས་མ་མཐོང་བས་མེད་པར་མི་འགྲོ་གསུང་། ",
  "དེའི་ཚེ་སྟོན་པ་དར་བློ་དེ་བས་ཀྱང་སེམས་འཁྲུག་པར་གྱུར་ཅིང་། ལོ་སྟོན་ཐེ་ཚོམ་ཟོས་ཏེ། དེ་རྣམས་འདྲ་མོ་བྱུང་། ངེད་རྟོག་གེ་བ་འདི་ཡིད་ཆེས་པ་ར་དཀའ་བས། ",
  "རྣལ་འབྱོར་པ་འི་དེ་རྣམས་མིག་འཕྲུལ་མ་ཡིན་པར་ལམ་རྟགས་ཡིན་ན་ལམ་ཕ་རོལ་ཏུ་ཕྱིན་པ་དྲུག་ལ་བསླབ་དགོས་པས། ཕ་རོལ་ཏུ་ཕྱིན་པ་དྲུག་ཇི་ལྟར་ཉམས་སུ་ལེན་ཟེར་བའི་ལན་དུ་མགུར་འདི་གསུངས་སོ།། ",
  "སྐྱབས་ཆེན་རྒྱལ་བ་དཀོན་མཆོག་གསུམ།། བདེ་ཆེན་གཙུག་གི་རྒྱན་དུ་བཞུགས།། འབྲལ་མེད་སྙིང་ནས་གསོལ་བ་འདེབས།། ཡེངས་མེད་ཐུགས་རྗེའི་ལྕགས་ཀྱུས་ཟུང་།། འགྲོ་དྲུག་དྲིན་ཅན་ཕ་མ་རྣམས།། བརྩེ་བའི་བློ་ཡིས་ཕུགས་སུ་བཅུག། ",
  "ཐེག་པ་ཆེན་པོའི་རྣལ་འབྱོར་པ།། ཚིག་ཕྲལ་ཆོས་ལ་ཐོས་པ་མེད།། སྟོང་ཉིད་དོན་ལ་བསམ་པ་མེད།། སྐྱེ་མེད་དོན་ལ་བསྒོམས་པ་མེད།། མི་དགེ་བཅུ་ལས་རང་ལོག་ཡིན།། ",
  "སེར་སྣའི་མདུད་པ་མ་གྲོལ་བའི།། ཁ་ལན་སྦྱིན་པས་ཅི་ལ་ཕན།། ",
  "གཡོ་སྒྱུ་ཟོལ་ཟོག་མ་སྤངས་པའི།། ཚུལ་འཆོས་ཁྲིམས་ཀྱི་ཅི་ལ་ཕན།། ",
  "ཚིག་རྩུབ་མཚོན་ཆ་མི་ཐུབ་པའི།། གྲགས་འདོད་བཟོད་པས་ཅི་ལ་ཕན།། ",
  "ལེ་ལོ་སྙོམ་ལས་མ་སྤངས་པའི།། དགེ་ལ་བརྩོན་ལོས་ཅི་ལ་ཕན།། ",
  "རང་སེམས་གཡེང་བ་མ་སྤངས་པའི།། སྡུག་བཙིར་བསྒོམས་པས་ཅི་ལ་ཕན།། ",
  "སྣང་བ་གྲོགས་སུ་མ་ཤར་བའི།། ཤེས་རབ་བསྒོམས་པས་ཅི་ལ་ཕན།། ",
  "གནང་བཀག་ཟབ་མོ་མི་ཤེས་པའི།། ཐོས་པ་ཆེ་བས་ཅི་ལ་ཕན།། ",
  "སྤང་བླང་ལག་ལེན་མི་བསྟུན་པའི།། རྒྱུ་འབྲས་བཤད་པས་ཅི་ལ་ཕན།། ",
  "རང་རྒྱུད་ཆོས་དང་མི་བསྟུན་པའི།། སེར་མོའི་གཟུགས་ཀྱིས་ཅི་ལ་ཕན།།",
  "ཉོན་མོངས་དུག་སྦྲུལ་མི་གསོད་པར།། ཡེ་ཤེས་འདོད་པ་ལོག་ལྟ་ཡིན།། ",
  "ཕྲག་དོག་འཚུབ་མ་མ་ཞི་བའི།། བྱང་སེམས་འདོད་པ་ལོག་ལྟ་ཡིན།། ",
  "འགྲོ་ལ་འཚེ་བ་མ་སྤངས་པའི།། བཀུར་སྟི་འདོད་པ་ལོག་ལྟ་ཡིན།། ",
  "ངར་འཛིན་ཕྱོགས་རིས་མ་སྤངས་པའི།། མཉམ་ཉིད་འདོད་པ་ལོག་ལྟ་ཡིན།། ",
  "བདག་འཛིན་འགོང་པོ་མི་འདུལ་བར།། ཉོན་མོངས་ཐོ་བས་རྣལ་འབྱོར་བརྡུང་།། བྱ་སྤྱོད་ཚོགས་སུ་མི་བསྒྱུར་བར།། གཞན་གྱི་དགེ་ལ་བར་དུ་གཅོད།། རང་རྒྱུད་ཆོས་དང་མི་བསྲེ་བར།། དོན་མེད་ཚིག་གིས་གཞན་རྒྱུད་དཀྲུག། ཚེ་ལ་མ་བསྒོམས་གྱི་ནར་གདའ།། འཆི་ཁར་མི་འགྱོད་ཙམ་རེ་མཛོད།། ",
  "ཅེས་གསུངས་པས། དར་བློ་ན་རེ། ཁྱོད་ཀྱིས་ཀྱང་ཕར་ཕྱིན་དྲུག་གི་མིང་ཐོས་འདུག། ཕར་ཕྱིན་བཅུ་ཉམས་སུ་ལེན་ན་ཇི་ལྟར་བྱེད་ཟེར་བའི་ལན་དུ་མགུར་འདི་གསུངས་སོ།། རྗེ་སྒྲ་སྒྱུར་མར་པ་སྐུ་དྲིན་ཅན།། དུས་སྙིགས་མའི་སེམས་ཅན་བསྐྱབ་ཏུ་གསོལ།། ཆོས་ཕྲག་དོག་ཞི་བར་བྱིན་གྱིས་རློབས།། ཁྱོད་ལོ་འདོད་ཀྱི་སྟོན་པ་དར་བློ་ཉོན།། མི་འཆི་སྙམ་པའི་ངང་ཉིད་ལ།། འགལ་འབྲེལ་ཚིག་ལ་སེམས་སེམས་ནས།། ཚེ་སུམ་གཉིས་ཟད་པ་མ་ཚོར་གདའ།། ད་ནི་ཉམས་ལེན་བྱས་ན་ལེགས།། དུས་སྙིགས་མའི་སེམས་ཅན་ཉོན་མོངས་རགས།། མི་སྡིག་ཅན་ཁ་ལ་བཟོད་གླགས་མེད།། ",
  "ང་བདག་འཛིན་སྤངས་པའི་ཕ་རོལ་ན།། སྦྱིན་པ་བྱ་བ་ལོགས་ན་མེད།། ",
  "གཡོ་སྒྱུ་སྤངས་པའི་ཕ་རོལ་ན།། ཚུལ་ཁྲིམས་བྱ་བ་ལོགས་ན་མེད།། ",
  "དོན་ལ་མི་སྐྲག་ཕ་རོལ་ན།། བཟོད་པ་བྱ་བ་ལོགས་ན་མེད།། ",
  "ཉམས་ལེན་འབྲལ་མེད་ཕ་རོལ་ན།། བརྩོན་འགྲུས་བྱ་བ་ལོགས་ན་མེད།། ",
  "ངང་ལ་གནས་པའི་ཕ་རོལ་ན།། བསམ་གཏན་བྱ་བ་ལོགས་ན་མེད།།",
  "",
  "གནས་ལུགས་རྟོགས་པའི་ཕ་རོལ་ན།། ཤེས་རབ་བྱ་བ་ལོགས་ན་མེད།། ",
  "བྱས་ཚད་ཚོགས་ཀྱི་ཕ་རོལ་ན།། ཐབས་ཞེས་བྱ་བ་ལོགས་ན་མེད།། ",
  "བདུད་བཞི་བཅོམ་པའི་ཕ་རོལ་ན།། སྟོབས་ཞེས་བྱ་བ་ལོགས་ན་མེད།། ",
  "དོན་གཉིས་གྲུབ་པའི་ཕ་རོལ་ན།། སྨོན་ལམ་བྱ་བ་ལོགས་ན་མེད།། ",
  "ཉོན་མོངས་རང་མཚང་རིག་པ་ན།། ཡེ་ཤེས་བྱ་བ་ལོགས་ན་མེད།། དོན་ཉམས་སུ་ལེན་ན་དེ་ལྟར་ཡིན།། ཚིག་སྟོང་པའི་སྒྲ་ལ་དགོས་པ་ཆུང་།། ",
  "ཞེས་གསུངས་པས། ལོ་སྟོན་ན་རེ། དེ་རྣམས་དོན་ཚུལ་མཐུན་འདུག། རྣལ་འབྱོར་པ་ཁྱོད་རང་གི་སྒོམ་ཉམས་ཡིན་ལས་ཆེ་ཟེར། དར་བློ་ན་རེ། དེ་རྣམས་དཔེ་ལ་བཟུང་བའི་ཚིག་ཏུ་འདུག། དེ་སྤྲོས་ན་མི་འོང་། མིག་འཕྲུལ་དང་རྫུ་འཕྲུལ་མཚན་ཉིད་པ་མུ་སྟེགས་པ་ལའང་ཡོད། སྔར་ཕར་ཕྱིན་བཅུའི་མིང་ཙམ་མ་གཏོགས་པོ་ཏི་འདི་དག་གི་དོན་གཅིག་ཀྱང་མ་བྱུང་། ",
  "ད་པོ་ཏི་འདི་དག་གི་དོན་ཞིག་ལབ་པ་ཡིན། དེ་ལ་ཤེས་བྱ་ཐམས་ཅད་ཚད་མས་གཏན་ལ་འབེབས་དགོས་པས་ཚད་མ་གལ་ཆེ། ཚད་མ་ཤེས་ན་པོ་ཏི་གཞན་རྣམས་ཞར་ལ་འགྲོ་བས། ཐོག་མར་ཚད་མ་ལ་འདྲི་བ་ཡིན། དེའི་ལན་ཐེབས་བྱུང་ན་དག་པ་ཡང་སྟེར་བས། སྤྱིར་གྱི་ཚད་མ་སྤྱིའི་མཚན་ཉིད། ཁྱད་པར་མངོན་སུམ་དང་རྗེས་དཔག་གི་མཚན་ཉིད། འགལ་རྟགས་དང་འབྲེལ་རྟགས། སྣང་ལ་མ་ངེས་པའི་རྟགས་ཀྱི་གྲུབ་མཐའ་རྣམས་ཞོག་དང་ཟེར་བྱུང་།",
  "",
  "རྗེ་བཙུན་གྱི་ཞལ་ནས། སྟོན་པ་ཁྱོད་བློ་ཕུང་འགོང་ལའང་གཏོད། ཡིད་ཁྱོད་རང་དང་ཡི་དམ་ལའང་མི་ཆེས་པར་འདུག་པས། དག་པ་སངས་རྒྱས་ལའང་བྱིན་དོགས་མི་འདུག་ན་ང་ལ་ག་ལ་སྟེར། ངས་ཁྱོད་མགུ་བའི་ཆོས། ང་སྙིང་རྗེ་དང་ངེས་འབྱུང་དག་སྣང་གི་ཐལ་དང་ཚ་སྡོར་མེད་པའི་ཚད་མའི་ཚོད་མས་རང་རྒྱུད་ཀྱི་ལྕེ་རྐན་བསྲེག་བཞིན་འཐུངས་པས། གསུས་པ་ང་རྒྱལ་གྱིས་ཁེངས་ཏེ། ཡར་ལ་བདག་བསྟོད་རློམ་སེམས་ཀྱི་སྒྲེགས་པ་འདོན་ཅིང་ཕྲག་དོག་གི་སྐྱུགས་པ་དང་། མར་ལ་གཞན་སྨོད་ཀྱི་ཕྱེན་བཏང་ཞིང་། ཁྱད་གསོད་ཀྱི་བཤང་གཅི་འདོར་བས། བདག་གཞན་ཀུན་ལ་གནོད་པ་སྨན་ལོག་ནད་དུ་སོང་བ་དང་། ཆོས་ལོག་སྡིག་ཏུ་སོང་བ་དེ་འདྲ་མི་ཤེས་ཏེ་སྣང་བ་ཐམས་ཅད་སེམས་སུ་ཐག་ཆོད། སེམས་འོད་གསལ་སྟོང་པ་ལ་ངོ་ལྐོག་མེད་པར་ཡིད་ཆེས་པ་ས་རྗེས་སུ་དཔག་དགོས་ཀྱི་ཆོས་གཅིག་ཀྱང་མེད། འགལ་འབྲེལ་དང་སྣང་ལ་མ་ངེས་པའི་རྟགས་དགོས་ན། སྟོན་པའི་ཤེས་རྒྱུད་དམ་པའི་ཆོས་དང་འགལ་བ་དེ་འགལ་རྟགས་ཡིན། འགལ་རྟགས་དེ་ཀ་ཉོན་མོངས་པ་དང་འབྲེལ་རྟགས་ཡིན་ཞིང་། ཆོས་པའི་གཟུགས་བརྙན་དུ་སྣང་ལ། འགལ་འབྲེལ་གཉིས་ཀའི་རྟགས་ཚང་བ་དེ་སྣང་ལ་མ་ངེས་པའི་རྟགས་ཡིན་ནོ་གསུངས་པས། ",
  "ལོ་སྟོན་མགོ་གོས་ཀྱིས་ཕུར་ནས་དགོད་ཅིང་འདུག། དར་བློ་མགོ་ལག་སྤྲུག་བཞིན། ཧ་ཧ་ང་ལ་དག་དེ་ཀ་བྱས་པས་འོང་བ་འདུག་སྟེ། རང་ལ་ཤེས་རྒྱུ་རཏག་པ་འི་མགོ་མཇུག་ཀྱང་མེད་པའི་སངས་རྒྱས་སུ་ཁས་ལེན་བྱེད་པ་འདི་ཚོ་དགོད་བྲོ། ལར་རང་ང་བློ་ཕུང་འགོང་ལ་གཏོད་པའི་ཆ་ནམ་འོང་། དེའི་དཔང་པོར་སུ་ཡོད། ཚད་མ་ཤེས་པས་བདག་བསྟོད་ཅིང་གཞན་སྨོད་པ་ཡིན་ན། ཁྱོད་ཀྱིས་ཁྱེད་རང་སངས་རྒྱས་སུ་བྱས་ནས་ང་ལ་དེ་ཙམ་ཞིག་སྨད་བྱུང་བས་ཁྱོད་ཀྱིས་ཀྱང་ཚད་མ་ཤེས་པར་འདུག་སྟེ། དེ་ཁྱོད་ལ་བསོད་ནམས་དང་ལས་འཕྲོས་མ་བསྐོས་འདུག། དེ་བས་ཁ་ནས་དགོས་པའི་ཆོས་སྐད་ཀྱི་ལན་འདོན་རྒྱུ་མེད་པའི་མི་དགོས་པའི་འདོམས་ནས་ཆས་རྟགས་བོང་བུ་བས་ཆེ་བ་དེ་མ་སྟོན་པར་སྦོས་ལ་ཁ་རོག་པ་སྡོད་ཟེར་བས། ",
  "རྗེ་བཙུན་གྱི་ཞལ་ནས། ང་ཁ་རོག་སྡོད་དུ་ཁྱོད་ཀྱིས་མི་འཇུག་པར་འདུག་པ། ངའི་རྟགས་འདི་ཁྱོད་ལ་མི་དགོས་ཏེ། འདིས་སྐྱིད་དུ་བཅུག་པས་དགོས་པ་ཆེན་པོ་ཡོད། ངས་གཤིས་ལུགས་བརྗོད་པས་ཁྱོད་རང་གི་གནོང་ལ་ཕོག་པ་དང་། ང་རང་ལ་བསྟོད་པ་འདྲ་བ་ཞིག་བྱུང་བ་ཡིན་ཏེ། འོ་སྐོལ་སེམས་ཅན་རྣམས་ཀྱི་སེམས་འོད་གསལ་སྟོང་པ་འཁོར་འདས་ཀྱི་སྐྱོན་ཡོན་གང་གིས་ཀྱང་མ་གོས་པ་འདི་ལ་ཀུན་གཞིའི་སངས་རྒྱས་ཞེས་ཀྱང་།",
  "བདེ་གཤེགས་སྙིང་པོ་ཞེས་ཀྱང་བྱ། འདི་རང་ངོ་རང་གིས་མ་ཤེས་ཤིང་མ་རིག་པ་ལ་གློ་བུར་གྱི་དྲི་མ་དང་། ཉོན་མོངས་པ་དང་སེམས་ཅན་དུ་མིང་བཏགས་ནས་འཁོར་བར་འཁྱམས་པ་ཡིན། སེམས་རང་ངོ་རང་གིས་ཤེས་ཤིང་རིག་པ་ལ་ཡེ་ཤེས་དང་རྣམ་དག་དང་སངས་རྒྱས་སུ་མིང་བཏགས་ནས་མྱང་འདས་སུ་སོང་བ་ཡིན། དེ་ལ་དགོངས་ནས་བཅོམ་ལྡན་འདས་ཀྱིས་ཀྱང་། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ།། འགྲོ་བ་འདི་དག་མ་ལུས་སངས་རྒྱས་ཉིད།། ཅེས་པ་དང་། སེམས་ཅན་རྣམས་ནི་སངས་རྒྱས་ཉིད།། འོན་ཀྱང་གློ་བུར་དྲི་མས་བསྒྲིབས།། དེ་ཉིད་བསལ་ན་སངས་རྒྱས་ཉིད།། ",
  "ཅེས་པ་དང་། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་ཚོལ་བ་འི་འདུ་ཤེས་རབ་ཏུ་བསྒོམ་པར་བྱའོ་ཞེས་བྱ་བས། སེམས་གདོད་ནས་འོད་གསལ་སྟོང་པ་དེ་རྟོགས་པ་ལ་སངས་རྒྱས་སུ་བྱས་པ་ཡིན། དེས་ན་ངས་རང་སེམས་རྟོགས་པ་གཤིས་ལུགས་ཡིན་ཏེ། སྟོན་པ་ཡིད་མ་ཆེས་པར་འདུག། ཁྱོད་བློ་ཕུང་འགོང་ལ་གཏོད་པ་ཆ་ཡོད་པའི་དཔང་འདིར་ཚོགས་ཀུན་གྱིས་ཐུབ་པ་ཞིག་བྱས་འདུག་སྟེ། གཤིས་ལུགས་ཡིན་རུང་ཕོག་ཆེས་འོང་བ་འདུག་པས་མི་ལབ་གསུངས་པས། ",
  "ཁོ་ན་རེ་ངོ་མཚར་ཆེ། ང་བློ་ཕུང་འགོང་ལ་གཏོད་ཅིང་ཡོད་པའི་རྒྱུ་མཚན་ཀུན་ཡིད་ཆེས་པ་བྱ་རྒྱུ་ཡོད་ན་གྱིས་དང་། མི་ཚེ་ཟོག་དང་མིག་འཕྲུལ་སྐྱོ་གླུ་ལེན་པས་མགོ་བསྐོར་བ་ལས་དྲག་ཟེར་བས། རྗེ་བཙུན་ཞལ་འཛུམ་མཛད་ནས། འོ་ན་ཁྱོད་རང་ཡིད་ཆེས་པ་རང་གིས་ཆོག་པས་བྱེད་དགོས། གོ་བ་ལོངས་ཤིག་ཁྱོད་རང་གི་ཤ་ཕྲག་གི་རྫས་དེའི་དོད་ཅིག་གཞན་དེ་ལའང་འདུག་པ། དེའི་དགོས་དོན་བློ་ཕུང་འགོང་ལ་གཏད་པའི་རྟགས་མིན་ནམ་གསུངས་པས། ཁོ་ངོ་ནག་ལོག་སོང་བ་དང་། རྗེ་བཙུན་གྱིས་མ་བྱེད་གསུངས་ཀྱང་མ་ཉན་པར་རས་ཆུང་པ་ས་ཁོའི་ཤ་ཕྲག་གཡེངས་།",
  "བུད་མེད་མཛེས་མ་རྗེ་བཙུན་ལ་ཅུང་མི་མོས་ཤིང་རས་ཆུང་པ་ལ་མོས་པ་ཞིག་ཡོད་པ་དེའི་ལག་གདུབ་ཐོན་བྱུང་བས། སྟོན་པ་དར་བློ་ངོ་ཚ་ཞིང་ཁ་སྐྱེངས་པ་འི་ངང་ནས། རྗེ་བཙུན་ཡབ་སྲས་ལ་སྐུར་ཞུས་དྲག་པོ་བྱེད་ཅིང་སོང་ངོ།། ",
  "རས་ཆུང་པ་དགྱེས་ཞིང་ཀུན་ལ་ལག་གདུབ་བསྟན་ནས། སླར་ཡང་བུད་མེད་དེ་ལས་བྱེད་སར་ཕྱིན་ཏེ། མོའི་ལག་ནས་སྟོན་པའི་ཕྲེང་བ་ཁྱེར་བྱུང་བས་ཀུན་ཡིད་ཆེས་པ་དང་། ལོ་སྟོན་ཡང་མི་རྒྱུས་ཡོད་ཀྱིས་བཤད་པ་མིན་ན་ཁོང་རང་ཟེར་བ་བཞིན་འདུག་སྟེ། བརྟག་པ་བྱེད་དགོས་སྙམ་ད་རྩོད་པ་འཐུས་བྱུང་ཟེར། ",
  "པོ་ཏི་རྣམས་ཁྱེར་ནས་ལོག་སོང་། ",
  "དེ་ནུབ་ལོ་སྟོན་གྱིས་ལྷུང་བཟེད་དུ་ཁྲག་བླུགས། ཀ་པཱ་ལ་འོ་མས་བཀང་། ཐུབ་པ་འཁོར་བཅས་ཀྱི་བྲིས་སྐུ་ཞིག་ཡོད་པ་དེ་མགོ་མཇུག་བཟློག་ནས་བཀྲམ་སྟེ། འདི་རྣམས་ཤེས་བྱུང་ན་མངོན་ཤེས་དང་རྫུ་འཕྲུལ་རྣམས་ཀྱང་མཚན་ཉིད་པ་ཡིན་པས་དག་སྟེར་དགོས་བསམ། ",
  "ནང་པར་རྗེ་བཙུན་གྱི་དྲུང་དུ་ཕྱིན་པས་ཐོག་མར་རས་ཆུང་པ་དང་མཇལ་བས། སྟོན་པ་ཁྱོད་ཀྱང་རང་དང་བསྟན་པའི་ཞབས་འདྲེན་ཕྱིར་མཚང་སྟོན་དུ་འོངས་པ་ཡིན་ནམ་གསུངས་པས། ",
  "ང་བླ་མ་ལ་དད་ནས་མཇལ་དུ་འོངས་པ་ཡིན་ཟེར་ནང་དུ་ཐལ་སོང་བ་དང་། རྗེ་བཙུན་ཞལ་འཛུམ་མཛད་ནས། སྟོན་པ་བརྟག་པ་བྱེད་དགོས་དོན་མེད། ཁྱེད་རང་རྣམས་ལྐོག་གྱུར་དུ་འདོད་པའི་ཆོས་ཐམས་ཅད་ང་ལ་མངོན་སུམ་དུ་ཡོད་པ་ཡིན། ",
  "སེར་གཟུགས་ཀྱི་སྣོད་དུ་དུག་ལྔའི་བཅུད་བླུགས་པ་དང་། ལྷུང་བཟེད་ཀ་པཱ་ལའི་སྣོད་དུ་བཅུད་ལྡུགས་ལུགས་མཚུངས་པ་འདུག། ",
  "ཤེས་བཞིན་ཁྱད་དུ་བསད་པས་ཐུབ་པ་འཁོར་བཅས་ཀྱི་སྐུ་གཟུགས་ཀྱང་དབུ་ཞབས་བཟློག་མི་དགོས་རང་བཟློག་ཏུ་འདུག། ",
  "ད་ཆོས་པ་ཆོས་མིན་གྱི་བྱ་བ་མ་བྱེད་པར་སྣོད་བཅུད་གོ་མ་བཟློག། ",
  "ཤེས་བཞིན་ཁྱད་དུ་མ་གསོད་པར་ཐུབ་པའི་སྐུ་གཟུགས་ཀྱང་ཐད་དུ་ཞོག་གསུངས་པས། ཁོ་ཟིལ་བུན་པ་དང་འཇིགས་ཆུམ་པ་བྱུང་སྟེ། རྗེ་བཙུན་ལ་ཐུན་མོང་མ་ཡིན་པའི་དད་པ་སྐྱེས་ནས། རྣལ་འབྱོར་པ་ཁྱེད་རང་གི་ཐུགས་ཉམས་སུ་བཞེས་པའི་ཆོས་ཤིག་གསུང་བར་ཞུ་དང་།",
  "ང་ཡིད་ཆེས་པོ་རང་ཞིག་བྱུང་ཞུས་པའི་ལན་དུ། རྗེ་བཙུན་གྱི་ཞལ་ནས་ཡིད་ཆེས་པ་ཁྱོད་རང་ལ་ལེགས། ",
  "ངའི་སྒོམ་ཉམས་ད་ལྟ་སྣོད་མིན་ལ་བཤད་པ་ཕངས་ཏེ་རྒྱུ་མཚན་འདི་ལྟར་ཡིན་ཞེས་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། སྤྲང་གསང་ཚིག་ཐུབ་པར་བྱིན་གྱིས་རློབས།། ཆོས་གསང་སྔགས་ཀྱི་ལྟ་བ་ཁམ་པོ་ཆེས།། ཁྱོད་ཕྱོགས་ཆ་ཅན་གྱི་སྟོན་པ་ལ།། ཐ་སྙད་རྒོལ་བ་བྱེད་པ་ཕངས།། ",
  "སྒོམ་པ་ཡེངས་སུ་མེད་པ་ལ།། ལོང་གཏམ་གླེང་མོ་སྨྲ་བ་ཕངས།། ",
  "གསང་སྔགས་གསང་ནས་སྤྱོད་རྒྱུ་ལ།། བརཏལ་ཞུགས་ཁྲོམ་དུ་སྟོན་པ་ཕངས།། ",
  "བྱང་ཆུབ་བསྒོམས་པས་ཐོབ་པ་ལ།། སྒོམ་ཆེན་སློབ་གཉེར་བྱེད་པ་ཕངས།། ",
  "གདམས་ངག་སྣོད་བཟང་ལྡུགས་རྒྱུ་ལ།། སྐལ་མེད་རྣམས་ལ་སྟེར་བ་ཕངས།། ",
  "དང་པོར་གཟུང་བའི་དབེན་གནས་དེ།། མཇུག་ཏུ་སྟོང་པར་བསྐྱུར་བ་ཕངས།། ",
  "རྣལ་འབྱོར་ཉམས་དབྱངས་ཟབ་མོ་དེ།། མང་པོའི་ཚོགས་སུ་ལེན་པ་ཕངས།། ",
  "ཕངས་པ་བཤད་ན་མངས་ནས་མེད།། ད་རེས་ཀྱི་དྲིས་ལན་དེ་ལ་མཛོད།། ",
  "ཅེས་གསུངས་པས། ཡང་སྟོན་པ་ན་རེ། སྒོམ་ཉམས་མི་གསུང་རུང་ཁྱེད་ལ་སྒོམ་བྱུང་གི་ཤེས་རབ་བརྡོལ་གདའ་བས། དབང་བསྐུར་དང་ས་ལམ་གྱི་རིམ་པ་ལྟ་སྒོམ་སྤྱོད་འབྲས་རྣམས་དོན་དྲིལ་བ་ཞིག་གསུངས་དང་ཟེར་བ་ལ། རྗེ་བཙུན་གྱི་ཞལ་ནས། ཁྱེད་ཀྱི་ལུགས་ངས་མི་ཤེས། ང་རང་གི་ལུགས་འདི་ལྟར་ཡིན་གསུངས་ནས་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། སྟོན་ཆེན་ལན་དུ་གླུ་ཞིག་ལེན།། འགལ་འབྲེལ་མ་བསྡེབས་དོན་ལ་ཉོན།། ལྟ་རུ་མེད་ན་མཐོང་བའི་མཆོག། དེ་ནི་སེམས་ཉིད་འོད་གསལ་ལགས།། ",
  "བཙལ་དུ་མེད་ན་རྙེད་པའི་མཆོག། དེ་ནི་སེམས་ཉིད་རིན་ཆེན་གཏེར།།",
  "བཟའ་རུ་མེད་ན་འགྲངས་པའི་མཆོག། དེ་ནི་རྣམ་གྲོལ་ཏིང་འཛིན་ཟས།། བཏུང་དུ་མེད་ན་ངོམས་པའི་མཆོག། དེ་ནི་བྱང་སེམས་བདུད་རྩིའི་ཆབ།། རང་རིག་ཙམ་གྱི་ཡེ་ཤེས་འདི།། ངག་ཏུ་བརྗོད་པའི་ལམ་མ་ཡིན།། ཉན་ཐོས་བྱིས་པའི་ཡུལ་མིན་ཏེ།། རྟོག་གེ་བ་འི་ཡང་སྤྱོད་ཡུལ་མིན།། ",
  "བསྐུར་ཐོབ་མེད་པའི་དོན་རྟོགས་ན།། དབང་གི་མཆོག་ཀྱང་དེ་ལ་བྱ།། མཐོ་དམན་མེད་པའི་དོན་རྟོགས་ན།། ས་ཡི་མཆོག་ཀྱང་དེ་ལ་བྱ།། བགྲོད་དུ་མེད་པའི་དོན་རྟོགས་ན།། ལམ་གྱི་མཆོག་ཀྱང་དེ་ལ་བྱ།། སྐྱེ་ཤི་མེད་པའི་དོན་རྟོགས་ན།། དགོས་པའི་མཆོག་ཀྱང་དེ་ལ་བྱ།། གཞལ་དུ་མེད་པའི་དོན་རྟོགས་ན།། ཚད་མའི་མཆོག་ཀྱང་དེ་ལ་བྱ།། ཆེ་ཆུང་མེད་པའི་དོན་རྟོགས་ན།། ཐེག་པའི་མཆོག་ཀྱང་དེ་ལ་བྱ།། བཟང་ངན་མེད་པའི་དོན་རྟོགས་ན།། ཐབས་ཀྱི་མཆོག་ཀྱང་དེ་ལ་བྱ།། གཉིས་སུ་མེད་པའི་དོན་རྟོགས་ན།། ལྟ་བའི་མཆོག་ཀྱང་དེ་ལ་བྱ།། དམིགས་གཏད་མེད་པ་འི་དོན་རྟོགས་ན།། སྒོམ་པའི་མཆོག་ཀྱང་དེ་ལ་བྱ།། བླང་དོར་མེད་པའི་དོན་རྟོགས་ན།། སྤྱོད་པའི་མཆོག་ཀྱང་དེ་ལ་བྱ།། རྩོལ་སྒྲུབ་མེད་པའི་དོན་རྟོགས་ན།། འབྲས་བུའི་མཆོག་ཀྱང་དེ་ལ་བྱ།། དེ་འདྲའི་དོན་དང་མི་ལྡན་པའི།། ཐོས་པས་དྲེགས་པའི་སྟོན་ཆེན་དང་།། ཚིག་གིས་སྙེམས་པའི་མཁས་པ་དང་།། སྤོང་ལེན་བྱེད་པའི་སྒོམ་ཆེན་གསུམ།། གྲོལ་དུ་རེ་སྟེ་བཅིངས་པར་མཆིས།། གཉིས་འཛིན་ཐག་པས་བཅིང་བར་མཆི།། ཐར་དུ་རེ་སྟེ་གཟུང་བར་མཆི།། གཟུང་འཛིན་ལྕགས་ཀྱུས་གཟུང་བར་མཆི།། ཐོན་དུ་རེ་སྟེ་བྱིང་བར་མཆིས།། ཁམས་གསུམ་འཁོར་བར་བྱིང་བར་མཆིས།། ",
  "ཞེས་གསུངས་།",
  "ལོ་སྟོན་གྱིས་ཁེངས་དྲེགས་སྤངས་ནས་ཕྱག་འཚལ་བ་དང་ཆོས་ཞུ་བ་མ་བྱུང་བ་མ་གཏོགས། རྗེ་བཙུན་ལ་མི་ཕྱེད་པའི་དད་པ་ཐོབ་སྟེ། སྔར་གྱི་རྩོད་པ་རྣམས་དོན་གྱི་རྩོད་པར་འདུག་པས། ཁྱེད་རྒྱལ་གདའ་ཟེར་དག་ཕུལ་ནས་ལོག་སྟེ། དར་བློ་ལ་མི་ལ་ཟེར་བ་བཞིན་འོ་སྐོལ་མཚན་ཉིད་པ་རྣམས་ཀྱི་སྐྱོ་ཤས་དང་ངེས་འབྱུང་དག་སྣང་མེད་པའི་ཤེས་རྒྱ་འདི་ཐར་པ་ཐོབ་པའི་གྲོགས་སུ་འགྲོའམ། གེགས་སུ་འགྲོ་མི་ཤེས་པར་འདུག། ",
  "མི་ལའི་མངོན་ཤེས་དང་རྫུ་འཕྲུལ་གྱི་གྲུབ་རྟགས་རྣམས་ལ་མིག་འཕྲུལ་ཡིན་བྱས་པས་ང་ནི་འགྱོད་པ་སྐྱེས་ཤིང་ཡིད་ཆེས་སྨྲས་པས། ",
  "དར་བློ་ན་རེ། ཁྱོད་རང་ཡིད་ཆེས་པ་ཅོལ་ཆུང་བ་དང་ཆོས་ཀྱི་བདག་ངན་པ་རང་ཡིན་མོད། ང་ནི་ཁོའི་མངོན་ཤེས་དང་རྫུ་འཕྲུལ་རྣམས་འབྱུང་པོ་ཆེན་པོ་ཞིག་གིས་རྗེས་སུ་བཟུང་འདུག་སྙམ་པ་མ་གཏོགས། ཆོས་མཐོང་སྤུ་ཙམ་ཞིག་ཀྱང་མེད་ཅིང་ངས་བུད་མེད་ལ་མི་ཚངས་སྤྱོད་བྱས་པ་ཡང་མེད་ཟེར་ལོག་ལྟའི་ངང་ལ་ཤི་བས། ནང་གི་ནོར་ལ་ཆགས་ཏེ་གདོན་ཆེན་པོ་འཇིགས་སུ་རུང་བ་ཞིག་ཏུ་སྐྱེས་ནས་མནའ་དཔང་བྱེད་པ་ཞིག་བྱུང་ངོ།། ",
  "རྗེ་བཙུན་གྱི་ཞལ་ནས། ང་ལ་ངན་འབྲེལ་བྱས་པས་དར་བློའི་འཁོར་བ་མཐའ་ཅན་དུ་འགྱུར་གསུང་ངོ།། ",
  "རྗེ་བཙུན་ལ་སྐུར་པ་བཏབ་མཁན་སྟོན་པ་རྣམས་ཀྱི་རྙེད་པ་ཆད་དོ།། ",
  "ལོ་སྟོན་ཕྱིས་རྗེ་བཙུན་གྱི་ཞབས་ལ་གཏུགས་ནས་བསྒོམས་པས། ཉེ་བའི་སྲས་སྟོན་སྒོམ་ལྔའི་ཡ་བར་གྱུར་པ་ཞིག་བྱུང་བའི་ལོ་རྒྱུས་འོག་ན་གསལ་ལོ།། ",
  "ཕྲག་དོག་གི་རྩོད་པ་རྫུ་འཕྲུལ་དང་ནུས་པས་བཟློག་པ་འི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱིས་ཕྲག་དོག་གི་རྩོད་པ་རྣམས་རྫུ་འཕྲུལ་དང་ནུས་པས་བཟློག་སྟེ་དོན་ལ་རྒྱལ་བར་གྱུར་ཀྱང་། ཐུགས་སྲས་རས་ཆུང་པ་དེ་ཉིད་ཚིག་གི་དངོས་ལན་གདབ་རྒྱུ་མ་བྱུང་བས་ཡིད་མ་ཚིམ་སྟེ། རྫུ་འཕྲུལ་ལ་ཡང་ཡིད་མི་ཆེས་པའི་སྟོན་པ་བློ་མ་ཚིམ། འདི་རྣམས་ཚིག་གི་དངོས་ལན་གྱིས་ཚར་གཅོད་དགོས་པར་འདུག། ",
  "ཡང་ན་དྲག་པོའི་མཐུའི་སྒོ་ནས་ཚར་གཅོད་དགོས་པར་འདུག་སྟེ། མཐུ་རྗེ་བཙུན་ལ་ཞུས་རུང་རྗེ་བཙུན་གྱི་མཐུ་འདི་རང་གསུང་པ་ཙམ་ཡིན་པ་འདྲ་མིན་ན་རྫུ་འཕྲུལ་ལ་མིག་འཁྲུལ་ཡིན་ཟེར་བ་འདི་རྣམས་ཚར་བཅད་ན་རུང་བ་འདུག་སྟེ། མི་མཛད་པར་འདུག། ",
  "ད་ཚེ་གཅིག་ལ་སངས་རྒྱ་བ་བླ་མའི་གདམས་ངག་ཟབ་སྟེ། སྟོན་པ་འདི་རྣམས་ཚར་གཅོད་པ་ལ་རྒྱ་གར་ལ་ཕྱིན་ནས་རིག་པ་ཞིག་བསླབ་དགོས་པར་འདུག་སྙམ་།",
  "",
  "རྗེ་བཙུན་གྱི་དྲུང་དུ་རང་གི་འདོད་པ་ལྟར་ཞུ་བ་ཕུལ་བས། ",
  "རྗེ་བཙུན་གྱི་ཞལ་ནས། རས་ཆུང་པ་འོ་སྐོལ་རྩོད་པ་ཕམ་ན་སྟོན་པས་དག་པ་ག་ལ་སྟེར། ཁྱེད་རྩོད་ལན་འདེབས་ཕྱིར་རྒྱ་གར་ལ་རིག་པ་སློབ་ཏུ་འགྲོ་ན་འཇིག་རྟེན་འདི་པ་ཁོ་ནར་འགྲོ་བ་ཡིན་ཞིང་། བརྒྱ་ལ་དོན་གྱི་ཉམས་ལེན་བློས་བཏང་ནས། ཚིག་བསླབས་པས་ཕྱོགས་རེ་ཙམ་ཤེས་རུང་རྩོད་པ་གང་ནས་འོང་གིས་ངེས་པ་མེད་ཅིང་། ཚིག་རིགས་ཀུན་ཤེས་པ་འི་དུས་མི་འོང་། རྩོད་ལན་དང་དྲིས་ལན་ཀུན་ཤེས་པ་ལ་སངས་རྒྱ་དགོས། སངས་རྒྱ་བ་ལ་བསྒོམ་དགོས་པས། ཚེ་འདི་བློས་ཐོངས་ལ་སྒོམ་རང་ངོ་ཤེས་པ་སྒོམ་ཞིང་སྡོད། ",
  "མཐུས་གཞན་སོད་ནུས་རུང་འདྲེན་ནུས་པ་མེད་ན་རང་གཞན་གཉིས་ཀ་ཕུང་བ་ཡིན། དེ་མིན་ངས་ཀྱང་མཐུ་བྱས་པ་ལ་བརྟེན་ནས་མར་པའི་དྲུང་དུ་དཀའ་བ་དུ་མ་སྤྱད་དགོས་བྱུང་། ",
  "དེས་ན་ཚེ་ཐུང་ནམ་འཆི་ཆ་མེད་སྒོམ་ལ་དྲིལ་ལ་སྡོད་གསུངས་པས། ",
  "རས་ཆུང་པ་ས་རྒྱ་གར་ལ་འགྲོ་བའི་ཞུ་བ་ནན་གྱིས་ཕུལ་བ་དང་། རྗེ་བཙུན་གྱི་ཞལ་ནས། ཁྱོད་ཅིས་ཀྱང་མི་ཉན་པར་རྒྱ་གར་ལ་འགྲོ་ན་རིག་པ་སློབ་ཏུ་མི་གཏོང་། ང་ལྷོ་བྲག་མར་པའི་དྲུང་ནས་འོང་དུས་སྙན་བརྒྱུད་གྱི་ཆ་ལག་ལུས་མེད་མཁའ་འགྲོའི་ཆོས་སྐོར་དགུ་ལས་བཞི་གནང་ནས། ལྔ་ད་དུང་རྒྱ་གར་ན་ཡོད་པས་ང་རང་གི་བུ་བརྒྱུད་ཀྱིས་ཕྱིན་ནས་ནཱ་རོའི་བརྒྱུད་པ་ལ་ཞུས་ན་ལོངས་ཤིང་སེམས་ཅན་ལ་ཕན་ཐོགས་གསུངས་པའི་ལུང་བསྟན་ཡོད་ནའང་ངས་སྔར་སྒོམ་བློས་གཏོང་མ་ནུས་པར་མ་ལོངས། ང་ན་སོ་རྒས་པ་དང་སེམས་ཀྱི་ཕུ་ཐག་ཆོད་པས་འགྲོ་བ་མི་འོང་བར་འདུག། ད་ཁྱོད་སོང་ལ་ལོང་ཤོག་ཅིག་རྒྱ་གར་དུ་འགྲོ་བ་ལ་གསེར་དགོས་པ་ཡིན་གསུང་། ",
  "དཔོན་སློབ་གཉིས་ཀ་ལ་འབུལ་བ་བྱུང་བ་གསེར་དུ་བསྒྲིལ་བས་མང་རབ་བྱུང་ཚེ། གཤེན་རྡོར་མོ་དང་ལེགས་སེ་འབུམ་ལ་སོགས་ཏེ། ཉ་མ་རྣམས་ཀྱིས་རས་ཆུང་པ་ལ་གཤེགས་སྐྱེམས་ལ་ཚོགས་འཁོར་ཞིག་བཤམས་པའི་ཚོགས་གྲལ་དུ་རྗེ་བཙུན་གྱིས་གསེར་གང་ཡོད་རས་ཆུང་པ་ལ་གནང་སྟེ། བུ་རས་ཆུང་པ་ངའི་གླུ་འདིའི་དོན་ལ་བསམས་ཏེ་རྒྱ་གར་ནས་ཆོས་འདི་དག་ལོངས་ཤིག་གསུངས་ནས་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། རྣམ་ཐར་འཁྱོངས་པར་བྱིན་གྱིས་རློབས།།",
  "བུ་ཐོས་ཆུང་རྩོད་པ་ཕམ་པ་དེ།། ཐེ་ཚོམ་ཟ་ཞིང་ཉམས་ལེན་འབོར།། སློབ་གཉེར་འདོད་ཕྱིར་ས་མཐའ་བསྐོར།། དེ་རྣལ་འབྱོར་ལྡོག་པའི་འཕྲང་ཞིག་ཡིན།། ",
  "ཁྱོད་རྒྱ་གར་ཡུལ་དུ་འགྲོ་བ་ན།། པཎ་ཆེན་ནཱ་རོའི་བརྒྱུད་པ་ལ།། ལུས་མེད་མཁའ་འགྲོའི་ཆོས་སྐོར་ཞུས།། རྩོད་ཚིག་ཕྲེང་བས་བྱ་རྒྱུ་མེད།། ",
  "ང་དང་པོ་ཐུག་ས་མ་ནོར་བ།། མར་པ་ལོ་ཙྪའི་ཞབས་ལ་གཏུགས།། བར་དུ་སྒོམ་ས་མ་ནོར་བ།། བྲག་དཀར་རྟ་སོའི་རྩེ་ལ་བསྒོམས།། ",
  "ཐ་མར་ལྡོམ་ས་མ་ནོར་བ།། བཤེས་མེད་འདྲིས་མེད་ཡུལ་དུ་ལྡོམ།། ",
  "ད་ནི་སྲིད་ཞི་སྤང་བླང་བྲལ།། དེས་ན་རྣལ་འབྱོར་ལྡོག་མི་སྲིད།། ",
  "ང་ལྷོ་བྲག་མར་པའི་ཞབས་དྲུང་ནས།། གཉན་སའི་རི་ལ་ཡོང་དུས་སུ།། བླ་མ་སངས་རྒྱས་འདི་སྐད་གསུངས།། ",
  "འཁོར་ལོས་སྒྱུར་རྒྱལ་རིན་ཆེན་འཛིན།། རིགས་ལྔ་བྱ་འཕུར་ཆོས་ཉིད་ཀློང་།། རིག་པ་ཡེ་ཤེས་སྒྲོན་མེ་གཅིག། རྩ་རླུང་དྲ་མིག་འཁོར་ལོ་གཉིས།། བདེ་ཆེན་གསུང་གི་རིན་ཆེན་གསུམ།། རོ་སྙོམས་ཕྱི་ཡི་མེ་ལོང་བཞི།། རང་གྲོལ་ཕྱག་རྒྱ་ཆེ་དང་ལྔ།། དམ་ཆོས་འདི་ལྔ་རྒྱ་གར་ན།། ད་དུང་ཡོད་པས་ལོང་གསུང་ཡང་།། ང་ན་སོ་རྒས་ནས་མ་ཐོན་པས།། ཁྱོད་མར་པའི་བརྒྱུད་པ་འཛིན་པའི་བུས།། རྒྱ་གར་ཡུལ་ནས་ལོང་ལ་ཤོག། ",
  "ཅེས་གསུངས་པས། རས་ཆུང་པ་དགྱེས་བཞིན་གསེར་རྣམས་ཀྱི་ཕུད་རྗེ་བཙུན་གྱི་སྐུ་ལ་གཏོར་ནས་ཞུ་བ་འདི་སྐད་ཕུལ་ལོ།། ",
  "བླ་མའི་བཀའ་ལུང་དགོངས་དོན་རྣམས།། སྲོག་དང་བསྡོས་ནས་སྒྲུབ་པར་ཞུ།། གདམས་ངག་མཁའ་འགྲོའི་ཁ་རླངས་རྣམས།། ལུང་བསྟན་བཞིན་དུ་ལེན་པར་ཞུ།། ",
  "མཁྱེན་བརྩེ་ལྡན་པའི་ཐུགས་རྗེ་ཡིས།། འབྲལ་བ་མེད་པར་གཟུང་དུ་གསོལ།། བཀའ་ཚིག་རྡོ་རྗེའི་ཕྲེང་བ་རྣམས།། བརྗེད་པ་མེད་པར་དྲན་པར་ཞུ།། ",
  "རས་ཆུང་འདྲིས་མེད་བཤེས་མེད་ལ།། ལས་ཅི་ལ་ཐུག་ཀྱང་སྐྱོང་བར་ཞུ།། རྒྱ་གར་བཅའ་འཕྲང་འཇིགས་པ་ལས།། བདག་གང་དུ་འགྲོ་ཡང་གཟིགས་པར་ཞུ།། ",
  "འདྲིས་མེད་མི་ཡུལ་འཁྱམས་པའི་ཚེ།། ལས་འཕྲོ་བཟང་དང་སྤྲོད་པར་ཞུ།།",
  "སྣང་བ་ལམ་དུ་བར་ཆད་ཀྱིས།། ནོར་བར་ཐལ་ན་སྒྱུར་བར་ཞུ།། ",
  "ཞེས་ཞུས་པས། བུ་རས་ཆུང་རྒྱ་གར་འགྲོ་བ་ལ།། གསུམ་ཚན་ཅན་བདུན་གྱི་གྲོས་ཤིག་འདེབས།། གཅིག་ཏུ་གསང་སྔགས་ཐབས་ལམ་ཆེ།། གཉིས་སུ་བླ་མའི་གདམས་ངག་ཆེ།། གསུམ་དུ་རང་གི་ཤེས་རབ་ཆེ།། དེ་ལ་ཆེ་བ་རྣམ་གསུམ་མཛོད།། ",
  "གཅིག་ཏུ་མཁས་པའི་ཞབས་ཏོག་དགོས།། གཉིས་སུ་བླ་མའི་དད་པ་དགོས།། གསུམ་དུ་རང་ལ་སྙིང་རུས་དགོས།། དེ་ལ་དགོས་པ་རྣམ་གསུམ་མཛོད།། ",
  "གཅིག་ཏུ་སྲོག་རྩོལ་གནད་དུ་ཚུད།། གཉིས་སུ་ཆོས་ཉིད་ཀློང་དུ་ཚུད།། གསུམ་དུ་ཆོས་ལ་རང་བྱན་ཚུད།། དེ་ལ་ཚུད་པ་རྣམ་གསུམ་མཛོད།། ",
  "གཅིག་ཏུ་བདེ་བའི་འོད་གསལ་མཐོང་།། གཉིས་སུ་སྣང་བ་སྣ་ཚོགས་མཐོང་།། གསུམ་དུ་ལུང་རིགས་མན་ངག་མཐོང་།། དེ་ལ་མཐོང་བ་རྣམ་གསུམ་མཛོད།། ",
  "ཕྱག་རྒྱ་མཚན་ལྡན་གྲོགས་སུ་གཅེས།། ཉམས་མྱོང་བདེ་བ་སེམས་ལ་གཅེས།། སྤྱོད་པ་གླང་ཆེན་ལྟ་བུ་གཅེས།། དེ་ལ་གཅེས་པ་རྣམ་གསུམ་མཛོད།། ",
  "སྣོད་ངན་གདམས་ངག་སྤེལ་བ་ཕངས།། ཉམས་མྱོང་གླུ་རུ་ལེན་པ་ཕངས།། རྣལ་འབྱོར་གྲོང་དུ་འཁྱམས་པ་ཕངས།། དེ་ལ་ཕངས་པ་རྣམ་གསུམ་མཛོད།། ",
  "གཅིག་ཏུ་མཆེད་གྲོགས་ཚོགས་སུ་འདུ།། གཉིས་སུ་མཁའ་འགྲོ་ཚོགས་སུ་འདུ།། གསུམ་དུ་ཡོ་བྱད་ཚོགས་སུ་འདུ།། དེ་ལ་འདུ་བ་རྣམ་གསུམ་མཛོད།། ",
  "གླུ་དེ་དོན་བསམ་ནས་ཉམས་ལེན་འཚལ།། ",
  "ཞེས་གསུངས་།",
  "རས་ཆུང་པ་ས་བླ་མ་ལ་ཕྱག་བྱས་ཏེ། ཀྱི་སྟོན་ཞེས་བྱ་བའི་རྫོགས་ཆེན་པ་གཅིག་གིས་མགོ་བྱས་པའི་གྲྭ་པ་བཅོ་ལྔ་ཙམ་དང་བཅས་རྒྱ་གར་ལ་ཆས་ཏེ། བལ་པོ་ར་རས་ཆུང་པ་དང་ཀྱི་སྟོན་ལ་ཕྲིན་ལས་ཀྱང་ཅུང་ཟད་བྱུང་བས། ཏི་ཕུ་པ་འི་སློབ་མ་བྷ་རི་མ་དང་འཇལ། ",
  "ཁོ་ཁོམ་རྒྱལ་པོ་ལ་ལོ་རྒྱུས་བྱས་ལམ་ཡིག་ཞུས་པས། སྔར་སྤྱན་མ་འདྲོངས་པའི་གྲུབ་ཐོབ་དེའི་ཐུགས་སྲས་ཡིན་པར་འདུག་ཟེར་འདོད་པ་བཞིན་གྱི་འགའ་འདྲ་རང་ཆས་བྱུང་སྟེ། རྒྱ་གར་དུ་ཕེབས་ནས་ཏི་ཕུ་པ་དང་མཇལ་ནས་ཆོས་ཀྱང་འདོད་པ་བཞིན་ཐོབ་པ་དང་། ཏི་ཕུ་པ་ཡང་རྗེ་བཙུན་ལ་དད་ནས་སྐྱེས་སུ་ཨ་ཀ་རུའི་ཕྱག་འཁར་ཞིག་བསྐུར་བ་དང་། གཞན་ཡང་རས་ཆུང་པ་ས་མ་ཅིག་གྲུབ་པའི་རྒྱལ་མོ་དང་མཇལ་ཏེ་ཚེ་དཔག་མེད་ཀྱི་གདམས་ངག་ཐོབ་པ་དང་། མུ་སྟེགས་པ་ལ་ངན་སྔགས་བསླབས་ནས་བལ་པོ་ར་སླེབ་ཚེ་ཏི་ཕུའི་སློབ་མ་བྷ་རི་མས། ལོ་ཙྪ་བས་ཕྲག་དོག་བྱས་པའི་ཆོས་ཀྱི་སྐྱོན་བསལ་བ་ལ་སོགས་བལ་པོ་དང་རྒྱ་གར་གྱི་ལོ་རྒྱུས་རྣམས་རྒྱས་པར་རས་ཆུང་པ་རང་གི་རྣམ་ཐར་ན་གསལ་ལོ།། ",
  "དེ་ནས་རས་ཆུང་པ་ཚུར་བྱོན་པས་རྗེ་བཙུན་གྱི་འོད་གསལ་གྱི་ངང་ནས་གཟིགས་ཏེ་བསུ་རུ་བྱོན་པ་དང་དཔལ་ཁུད་ཀྱི་ཐང་དཀྱིལ་དུ་ཡབ་སྲས་གཉིས་མཇལ་བའི་བར་དུའོ།། ",
  "རས་ཆུང་ཏི་ཕུའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་པ་ཕུག་ན་བཞུགས་དུས། རུས་མེས་ཡིན་པའི་ཚོང་པ་ཞིག་རྗེ་བཙུན་ལ་མཇལ་དུ་བྱུང་བ་ལས། རྗེ་བཙུན་ལ་མི་ཕྱེད་པའི་དད་པ་ཐོབ་སྟེ། རྫས་གང་ཡོད་རྣམས་རྗེ་བཙུན་ཡབ་སྲས་ལ་ཕུལ་ཏེ། ཆོས་སྒོར་ཞུགས་པ་ལ་ཁྲིད་བཏབ་ནས་བསྒོམས་པས། ཉམས་རྟོགས་ཁྱད་པར་ཅན་རྒྱུད་ལ་སྐྱེས་པ་ལ། རྗེ་བཙུན་གྱིས་ལྟ་སྒོམ་སྤྱོད་པ་རྣམས་ཟུང་འཇུག་ཏུ་ངོ་སྤྲོད་གནང་བས། དེ་མ་ཐག་གནས་ལུགས་ཀྱི་རང་ཞལ་མཐོང་སྟེ་དགའ་སྤྲོ་དཔག་ཏུ་མེད་པ་ཐོབ་ནས་ཁྲིད་གྲོལ་ཚེ་གཏང་རག་ཏུ་མེས་སྒོམ་གྱིས་ཚོགས་འཁོར་ཕུལ་བའི་ཚོགས་གྲལ་དུ་མེས་སྒོམ་ལ་འབྲི་སྒོམ་རས་པ་ན་རེ་ཁྱེད་གདམས་ངག་དང་ཆོས་ལ་ཡིད་ཆེས་སམ། དྲོད་རྟགས་སྐྱེ་ཚུལ་ཅི་འདྲ་བྱུང་ཟེར་བས། ",
  "མེས་སྒོམ་གྱིས་རྩ་བ་དང་བརྒྱུད་པའི་བླ་མ་རྣམས་ཀྱི་ཐུགས་རྗེས་གདམས་ངག་ལ་ཡིད་ཆེས། སྐྱེ་ཚུལ་སྐྱིད་སྡུག་ཅི་བྱུང་རུང་བླ་མའི་གདམས་ངག་མིན་པ་གཞན་མི་དགོས་ཤིང་། རི་ཁྲོད་བློས་མི་ཐོངས་པ་འི་བསམ་པ་དྲག་ལ་བརྟན་པ་ཞིག་སྐྱེས་ཟེར་བ་ལ། རྗེ་བཙུན་མཉེས་ནས་མེས་སྒོམ་དེ་ཡིན། བླ་མ་དང་གདམས་ངག་ལ་ཡིད་ཆེས་ན། ཉམས་རྟོགས་མི་སྐྱེ་བའི་དབང་མི་འོང་ཞིང་།",
  "མྱུར་དུ་མ་སྐྱེས་རུང་རི་ཁྲོད་ལ་སྒོམ་ནུས་པ་ཞིག་འཚལ་གསུངས་ནས་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། མེས་སྒོམ་ལ་སོགས་འདིར་ཚོགས་ཀུན།། ཉམས་མྱོང་ལྡན་པའི་མི་རྒན་ངའི།། གླུ་འདི་དོན་བསམས་པའི་ཉམས་ལེན་མཛོད།། ",
  "བདག་འཁྲུལ་པ་རྩད་ནས་ཆོད་ལགས་པ་ས།། རང་རིག་བླ་མར་འཆར་ཡང་འཚལ།། རང་རིག་བླ་མར་མ་ཤར་ན།། གྲུབ་ཐོབ་རྗེ་དང་མི་འབྲལ་འཚལ།། ",
  "སྣང་བ་དཔེ་ཆར་འཆར་ཡང་འཚལ།། སྣང་བ་དཔེ་ཆར་མ་ཤར་ན།། དམ་པའི་གསུང་དང་མི་འབྲལ་འཚལ།། ",
  "ཞེན་པ་རང་ལོག་ཡོད་ཀྱང་འཚལ།། ཞེན་པ་རང་ལོག་མ་བྱུང་ན།། གཉེན་པོའི་སེམས་དང་མི་འབྲལ་འཚལ།། ",
  "སྐྱེ་མེད་དོན་ཞིག་རྟོགས་ཀྱང་འཚལ།། སྐྱེ་མེད་དོན་ཞིག་མ་རྟོགས་ན།། རྒྱུ་འབྲས་ལས་ལ་འཛེམ་ཡང་འཚལ།། ",
  "འཁོར་འདས་གཉིས་མེད་གོ་ཡང་འཚལ།། འཁོར་འདས་གཉིས་མེད་མ་གོ་ན།། བདེན་གཉིས་ཟུང་འཇུག་སྒོམ་ཡང་འཚལ།། ",
  "བདག་གཞན་དབྱེར་མེད་འབྱོངས་ཀྱང་འཚལ།། བདག་གཞན་དབྱེར་མེད་མ་འབྱོངས་ན།། བྱང་ཆུབ་སེམས་དང་མི་འབྲལ་འཚལ།། ",
  "རྟོགས་པ་རང་ཤར་ཡོད་ཀྱང་འཚལ།། རྟོགས་པ་རང་ཤར་མ་བྱུང་ན།། སོ་སོར་རྟོག་དང་མི་འབྲལ་འཚལ།། ",
  "སྒོམ་མཉམ་རྗེས་མེད་པ་ཡོད་ཀྱང་འཚལ།། མཉམ་རྗེས་མེད་པ་མ་བྱུང་ན།། དབེན་པར་ཐབས་ལམ་སྒོམ་ཡང་འཚལ།། ",
  "ཉམས་རྒྱུན་ཆད་མེད་པ་སྐྱེ་ཡང་འཚལ།།",
  "རྒྱུན་ཆད་མེད་པ་མ་སྐྱེས་ན།། སྣ་རྩེ་གསུམ་དང་མི་འབྲལ་འཚལ།། སྐུ་གསུམ་རང་ཆས་རྟོགས་ཀྱང་འཚལ།། སྐུ་གསུམ་རང་ཆས་མ་རྟོགས་ན།། བསྐྱེད་རྫོགས་ཟུང་དུ་སྦྲེལ་ཡང་འཚལ།། ཚོགས་དྲུག་ལྷུག་པ་འོང་ཡང་འཚལ།། ཚོགས་དྲུག་ལྷུག་པ་མ་བྱུང་ན།། ཁས་བླངས་དམ་ཚིག་མི་འབྲལ་འཚལ།། ",
  "ཞེས་གསུངས་པས། མེས་སྒོམ་སྤྲོ་ནས་བདག་ལ་ལྟ་སྒོམ་སྤྱོད་པ་ཟུང་འཇུག་ཏུ་ངོ་སྤྲད་པ་དེ་རྣམས་གཅིག་ཏུ་དྲིལ་བ་ཞིག་ཐུགས་རྗེས་འཛིན་པར་ཞུ་ཞེས་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་བྱིན་རླབས་ཅན་ལ་ཕྱག་འཚལ་ལོ།། ལྟ་བའི་ཟུང་འཇུག་བློ་རེ་བདེ།། སྒོམ་པའི་ཟུང་འཇུག་ཉམས་རེ་དགའ།། སྤྱོད་པའི་ཟུང་འཇུག་དང་རེ་སྤྲོ།། ཟུང་འཇུག་གསུམ་པོ་ངོ་མཚར་ཆེ།། ལྟ་བའི་ཟུང་འཇུག་མ་ཤེས་ན།། སྣང་སྲིད་ཆོས་སྐུར་ག་ལ་ཤེས།། ",
  "སྒོམ་པའི་ཟུང་འཇུག་མ་ཤེས་ན།། སྡུག་བསྔལ་རྒྱན་དུ་ཅི་ལ་འཆར།། ",
  "སྤྱོད་པའི་ཟུང་འཇུག་མ་ཤེས་ན།། ཞེན་པ་རང་ལོག་ག་ལ་འོང་།། ",
  "འགྲོ་དྲུག་འཁོར་བའི་སེམས་ཅན་དང་།། མྱ་ངན་འདས་པའི་ཡེ་ཤེས་གཉིས།། དབྱེར་མེད་ངང་དུ་ངོ་བོ་གཅིག། ལྟ་བའི་ཟུང་འཇུག་དེ་ལ་མཛོད།། ",
  "སྣ་ཚོགས་སྣང་བའི་དཀར་དམར་དང་།། ཆོས་ཀྱིས་དབྱིངས་ཀྱི་ཡེ་ཤེས་གཉིས།། དབྱེར་མེད་ཆོས་སྐུར་ངོ་བོ་གཅིག། སྒོམ་པའི་ཟུང་འཇུག་དེ་ལ་མཛོད།།",
  "",
  "ཆུ་ཟླ་བཞིན་དུ་ཀུན་ལ་ཁྱབ།། འཇའ་ཚོན་བཞིན་དུ་ངོས་གཟུང་མེད།། མར་མེའི་འོད་བཞིན་གསལ་ལ་དྭངས།། སྤྱོད་པའི་ཟུང་འཇུག་དེ་ལ་མཛོད།། དེ་ཉིད་སེམས་ཅན་ཀུན་ལ་ཡོད།། དེ་ནི་ཟུང་འཇུག་རྣམ་གསུམ་ལགས།། ",
  "གཉིས་སུ་མེད་པ་ལྟ་བའི་དོན།། ཡེངས་སུ་མེད་པ་སྒོམ་པའི་དོན།། ཟུང་དུ་འཇུག་པ་སྤྱོད་པའི་དོན།། དེ་གསུམ་དབྱེར་མེད་འབྲས་བུའི་དོན།། བུ་ཁྱོད་ཀྱིས་ཉམས་ལེན་དེ་ལ་མཛོད།། ཅེས་གསུངས་པས། བུ་སློབ་རྣམས་ལ་ཐུགས་སྐྱེད་ཆེ་བར་བྱུང་བ་ཡིན་ནོ།། ",
  "དེ་ནས་ཡང་མེས་སྒོམ་གཅིག་པུར་རི་ཁྲོད་ལ་འགྲོ་བའི་ཚེ། བདག་ལ་འཁྱེར་བདེ་བའི་ཞལ་གདམས་ཤིག་གནང་བར་ཞུ་ཞུས་པས། ",
  "རྗེ་བཙུན་གྱི་ཞལ་ནས། ངས་ཀྱང་ཉམས་ལེན་འདི་ལྟར་བྱས་པས་ཡོན་ཏན་རྒྱུད་ལ་སྐྱེས་པ་ཡིན། ཁྱོད་རང་ཡང་འདི་ལྟར་ཉམས་སུ་ལོངས་ཤིག་གསུངས་ནས་མགུར་འདི་གསུངས་སོ།། ",
  "རྣལ་འབྱོར་མི་ལ་རས་པ་ངས།། ཅེར་གྱིས་བལྟས་པ་ས་ངོ་བོ་མཐོང་།། སྤྲོས་བྲལ་ནམ་མཁའ་ལྟ་བུར་མཐོང་།། ",
  "ཅོག་གིས་བཞག་པས་གནས་ལུགས་རྟོགས།། དངོས་ཀུན་སྟོང་པའི་ངོ་བོར་རྟོགས།། ",
  "ལྷོད་ཀྱིས་གློད་པས་རང་ས་ཟིན།། རིག་པའི་ཆུ་བོ་དྭངས་སྙིགས་ཕྱེད།། ",
  "ལིངས་ཀྱིས་བོར་བས་དྲན་རྟོག་ཆད།། རིགས་དྲུག་གཡང་ས་རྦད་ཀྱིས་ཆོད།། ",
  "སངས་རྒྱས་སེམས་སུ་ངོ་ཤེས་པས།། ཞེ་འདོད་བསྒྲུབ་བྱ་མ་མཆིས་སོ།།",
  "",
  "རྟོགས་པ་ནང་ནས་ཤར་ཙ་ན།། མུན་པར་ཉི་མ་ཤར་བ་བཞིན།། ཉོན་མོངས་རྣམ་པར་རྟོག་པའི་ཚོགས།། བཅོས་མེད་རང་སར་ཡལ་ནས་ཐལ།། ཞེས་གསུངས་པས། མེས་སྒོམ་དགའ་མགུ་ཡི་རངས་ཏེ། བླ་མའི་བཀའ་བཞིན་གཅིག་པུར་རི་ཁྲོད་ལ་བསྒོམས་པས་ས་ལམ་དྲོད་རྟགས་ཉམས་རྟོགས་ཀྱི་ཡོན་ཏན་ཁྱད་པར་ཅན་ཐུགས་ལ་འཁྲུངས་པ། ཉེ་བའི་སྲས་མེས་སྒོམ་རས་པ་ཞེས་བྱ་བ་སྐལ་ལྡན་གྱི་གདུལ་བྱ་མང་པོ་ལ་ཕན་ཐོགས་པ་ཞིག་བྱུང་ངོ།། ",
  "མེས་སྒོམ་རས་པའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་ཕུག་ནས་སྔོ་སྐང་གི་བར་ལ་རོ་སྙོམས་ཀྱི་ལྡོམ་བུ་ལ་བྱོན་ནས་ལ་ཞིང་དུ་ཞག་ཤས་བཞུགས་ཏེ། སྣག་ཕྲར་ཕྱག་ཕེབས་པ་ལས། བུ་མོ་སྔོ་སངས་མ་སྨིན་མ་དང་སྨ་ར་སེར་ཁྱུག་གེ་བ་ལོ་བཅུ་དྲུག་ཙམ་ལོན་པ་རྒྱན་གོས་བཟང་པོ་བྱས་པ་ཞིག་གིས་ཆུ་བླངས་བྱུང་བ་ལ། རྗེ་བཙུན་གྱིས་བུ་མོ་རྣལ་འབྱོར་པ་ང་ལ་ད་ནང་གི་ཚ་བ་སྟེར་དགོས་གསུངས་པས། མོ་ན་རེ། ངེད་ཀྱི་ས་ལམ་སྒོ་ཅན་འདིར་ལྡོམ་བུ་བ་བྱུང་ཚད་ལ་ཚ་བ་འདྲེན་ན་འདྲེན་གྱིས་མི་ལང་འདུག་ཟེར་ནང་དུ་སོང་བ་ལས། རྗེ་བཙུན་དེ་ཀར་བཞུགས་པ་དང་། དེ་ནུབ་བུ་མོ་དེ་ལ་རྨི་ལམ་བཟང་པོ་བྱུང་བ་དྲན་ཏེ། སྤྱིར་གྱི་སངས་རྒྱས་མི་ལྤགས་ཀྱིས་གཏུམས་པ་གང་ནས་འོང་མི་ཤེས་ཤིང་། ཁྱད་པར་རྗེ་བཙུན་མི་ལ་རས་པ་ཟེར་བའི་སངས་རྒྱས་དེ་ཡིན་པའང་སྲིད། བརྒྱ་ལ་ཡིན་ན་མདང་གི་རྨི་ལམ་དེའང་ཁོང་གི་ཐུགས་རྗེ་ཡིན་ངེས་པས་སུ་ཡིན་ལྟ་སྙམ་ཚ་བ་བྱ་ན་མ་ཞིག་ཁྱེར་ཕྱིན་ནས་རྗེ་བཙུན་ལ་དྲངས་ཏེ། རྣལ་འབྱོར་པ་ཁྱེད་གང་ནས་ཡིན་ཟེར་བ་ལ། རྗེ་བཙུན་གྱི་ཞལ་ནས། ཁྱེད་རང་གི་ཉེ་འཁོར་གྱི་ལྡོམ་བུ་བ་ཞིག་ཡིན་གསུངས་པས། ཁྱེད་གཉའ་ནང་གྲོད་ཕུག་གི་རྗེ་བཙུན་མི་ལ་ནི་མིན་ལས་ཆེ་ཟེར་བ་ལ། ཡིན་དུའང་རུང་གསུངས་།",
  "མོ་ལུས་ཞིག་འགྲོ་བ་ལྟ་བུའི་དད་པའི་སྤུ་ལོང་གཡོས་ཏེ། ཕྱག་འཚལ་ཞིང་དེ་ཀ་ལགས་བདག་ལ་མདང་རྨི་ལམ་བཟང་པོ་བྱུང་ཟེར་བ་ལ། ",
  "ཇི་ལྟ་བུ་ཞིག་བྱུང་གསུངས་པས། བདག་གི་ཁོང་ན་འོད་མེད་པའི་ཉི་ཟླ་གཉིས་འདུག་པ་ལས། ཤར་ཕྱོགས་ནས་ཉི་ཟླ་གཉིས་ཤར་བྱུང་བའི་འོད་ཀྱིས་བདག་གིས་ཉི་ཟླ་ཡང་འོད་དང་ལྡན་པར་བྱས་ཏེ། ཕྱིར་ཐོན་ཕྱི་ནས་ཤར་བའི་ཉི་ཟླ་དང་འདྲེས་ཏེ་འཇིག་རྟེན་གྱི་ཁམས་ཀུན་གསལ་ལེ་མཐོང་བ་ཞིག་རྨི། བདག་གིས་རྗེ་བཙུན་གྱི་ཕྱག་ཕྱིར་འབྲངས་ན་ཆོས་ཤིག་འོང་བ་ཡིན་ནམ་ཟེར་བ་ལ། ཞལ་ནས་ཡིན་པའང་སྲིད་གསུང་། ཏིང་ངེ་འཛིན་གྱིས་བྱིན་གྱིས་བརླབས་ནས་གཉའ་ནང་གྲོད་ཕུག་ཏུ་བྱོན་ནོ།། ",
  "དེ་ནས་རིང་པོ་མ་ཐོགས་པར་སྔར་གྱི་བུ་མོ་དེ་གྲོགས་གཅིག་དང་བསྡེབས་ཏེ། རྗེ་བཙུན་གྱི་དྲུང་དུ་བྱུང་ནས་ཆོས་གནང་བར་ཞུ་ཞེས་གསེར་ཐིག་པ་ཞིག་གིས་ཕྱག་རྟེན་བྱས་ནས་ཞུ་དོན་གླུ་རུ་ཕུལ་བ། ",
  "ཨེ་མ་རྣལ་འབྱོར་རས་ཆེན་པ།། གྲུབ་ཐོབ་ཆེན་པོ་སྙན་གསོན་དང་།། ",
  "བདག་སྐྱེས་པ་འི་ལུས་ལ་བལྟས་ཙ་ན།། མི་རྟག་རྩྭ་ཁའི་ཟིལ་པ་འདྲ།། དེས་ཀྱང་བུ་མོ་བློ་མ་བདེ།། ",
  "འགྲོགས་པ་འི་གཉེན་ལ་བལྟས་ཙ་ན།། མི་རྟག་ཚོང་དུས་མགྲོན་པོ་འདྲ།། དེས་ཀྱང་བུ་མོ་བློ་མ་བདེ།། ",
  "བསོགས་པའི་ནོར་ལ་བལྟས་ཙ་ན།། མི་རྟག་སྦྲང་མའི་སྦྲང་རྩི་འདྲ།། དེས་ཀྱང་བུ་མོ་བློ་མ་བདེ།། ",
  "སྐྱེས་པའི་ཡུལ་ལ་བལྟས་ཙ་ན།། སྡིག་སྤྱོད་རྒྱལ་པོའི་བཙོན་ར་འདྲ།། དེས་ཀྱང་བུ་མོ་བློ་མ་བདེ།། ",
  "ཉིན་པར་བློ་ཡིས་རྟོག་དཔྱོད་བཏང་།། མཚན་མོ་གཉིད་མེད་བསམ་མནོ་བཏང་།།",
  "སྔོན་ཆད་བསོད་ནམས་བསགས་པའི་མཐུས།། དུས་ལན་གཅིག་མི་ལུས་ཐོབ་པ་འདི།། ལོ་དང་ཟླ་བས་རྒྱབ་ནས་དེད།། ཞག་དང་ཟ་མས་མདུན་ནས་ཁྲིད།། སྐད་ཅིག་རེས་ཀྱང་འཆི་ལ་ཉེ།། ལུས་སྡོང་རུལ་འདྲ་སྟེ་འགྱེལ་དང་མཉམ།། དབུགས་ན་བུན་འདྲ་སྟེ་ཡལ་ལ་ཁད།། སེམས་བསམ་མནོ་བཏང་བས་བློ་མ་བདེ།། ཡིད་ཡང་ཡང་འགྱུས་པས་གཉིད་མ་ཁུགས།། ཕ་རྗེ་བཙུན་ཆེན་པོའི་ཞབས་དྲུང་དུ།། ཡིད་དམ་པའི་ཆོས་ལ་གཏད་ནས་འོངས།། ད་རྗེ་བཙུན་ཆེན་པོས་བསྐྱབ་ཏུ་གསོལ།། བཀའ་དྲིན་ལྷ་ཆོས་གནང་དུ་གསོལ།། ཞེས་ཞུས་པས། ",
  "རྗེ་བཙུན་གྱིས་མོས་ཆོས་རང་ཁོ་ན་ནུས་སམ་མི་ནུས། ད་དུང་འཇིག་རྟེན་ལ་ཁ་དྲངས་ན་བྱེད་དམ་མི་བྱེད་ཉམས་སད་པ་འི་ཕྱིར་ཁྱོད་ཀྱི་གསེར་ཡང་མི་དགོས། ཁྱེད་ཕྱུག་པོའི་བུ་མོས་ཆོས་ནུས་དོགས་ཀྱང་མེད། བརྒྱ་ལ་ནུས་རུང་ཆོས་མགོ་ཐོན་པ་ཡང་དཀའ། དེ་བས་ད་ལྟ་གཞོན་དུས་ནས་འཇིག་རྟེན་བྱས་པ་དྲག་གསུངས་ནས་མོའི་ཞུས་ལན་མགུར་དུ་གསུངས་པ། ",
  "དཔལ་འཁོར་ལོས་སྒྱུར་རྒྱལ་སྤྲུལ་པའི་སྐུ།། དྲིན་ཅན་མར་པའི་ཞབས་ལ་འདུད།། ",
  "ཡ་ཀི་དགའ་ལྡན་ལྷ་ཡུལ་གྱི།། ཡོངས་འདུ་ཚལ་གྱི་ཕོ་བྲང་ན།། བཀྲག་མདངས་དྲི་བསུང་ལྡན་པ་ཡི།། ལྷ་ཡི་མེ་ཏོག་ངོ་མཚར་ཅན།། དེ་སྦྲང་མ་ཕལ་གྱིས་མི་རྙེད་གདའ།། བརྒྱ་ལ་རྙེད་ཀྱང་བཅུད་མི་ལོང་།།",
  "འཛམ་གླིང་རི་རྒྱལ་ལྷོ་ཕྱོགས་ན།། སྡིག་སྒྲིབ་བག་ཆགས་ཀུན་འཁྲུད་པའི།། ཡན་ལག་བརྒྱད་ལྡན་ཁྲུས་ཀྱི་རྫིང་།། དེ་འདབ་ཆགས་ཕལ་གྱིས་མི་རྙེད་གདའ།། བརྒྱ་ལ་རྙེད་ཀྱང་དེར་མི་གནས།། ",
  "རྡོ་རྗེ་གདན་གྱི་བྱང་ཕྱོགས་ན།། འདུ་བའི་ནད་རྣམས་སེལ་བྱེད་པའི།། ཙནྡན་སྨན་གྱི་སྡོང་པོ་དེ།། མི་ཚད་ནད་ཅན་གྱིས་མི་རྙེད་གདའ།། བརྒྱ་ལ་རྙེད་ཀྱང་ལེན་མི་ཤེས།། ",
  "བྱང་ཕྱོགས་ཁ་བ་ཅན་གྱི་ཡུལ།། བལ་བོད་གཉིས་ཀྱི་སོ་མཚམས་ན།། འགྲོ་བ་ཉམ་ཐག་རྣམས་ཀྱི་མགོན།། རང་བྱུང་ཝ་ཏི་བཟང་པོ་བཞུགས།། དེ་སྐལ་མེད་རྣམས་དང་མི་མཇལ་གདའ།། བརྒྱ་ལ་མཇལ་ཡང་དད་པ་མེད།། ",
  "མཐའ་མེད་འཁོར་བའི་རྒྱ་མཚོ་འདིར།། གདེངས་མེད་ཉམ་ཐག་འགྲོ་བ་རྣམས།། ངན་སོང་གསུམ་གྱི་གནས་སུ་འཁྱམ།། གལ་ཏེ་དལ་འབྱོར་ཐོབ་སྲིད་ནའང་།། འཕྲོ་མཐུད་བསོད་ནམས་གསོག་མི་ནུས།། བརྒྱ་ལ་བསགས་ཀྱང་རློམ་པས་ཁྱེར།། ",
  "ཉིན་མོའི་སྐར་མ་ལྟ་བུ་ཡི།། དལ་འབྱོར་མི་ལུས་ཐོབ་ནས་ཀྱང་།། བདེ་ནས་བདེ་བར་འགྲོ་བའི་ལམ།། དམ་ཆོས་ལམ་དུ་འཇུག་པ་མེད།། བརྒྱ་ལ་ཆོས་སྒོར་ཞུགས་ན་ཡང་།། དམ་ཚིག་ཚུལ་བཞིན་བསྲུང་བ་ཉུང་།། ",
  "ཕ་རྗེ་བཙུན་གཅིག་གི་བཀའ་དྲིན་ལས།། སྣང་བ་ཐམས་ཅད་གསེར་དུ་ཡོད།། ཁྱོད་ཀྱི་སྙིང་རྡིག་ང་མི་འདོད།། གླུ་དཔེ་ལྔ་དོན་དང་དྲུག་པོ་དེས།། དད་ཅན་ཉ་མའི་གླུ་ལན་མཛོད།། ཁྱོད་ད་ལྟར་གྱི་དད་པ་གློ་བུར་ཡིན།། རྟག་ཏུ་འགྱུར་མེད་འོང་བ་དཀའ།། དེ་བས་བུ་མོ་ལོག་པ་འཐད།། ནམ་ཕུག་བློ་རྩེ་ཆོས་ལ་གཏོད།།",
  "",
  "བསྐོས་པའི་གཏན་གྲོགས་ལྷ་བཞིན་ཁུར།། ལན་ཆགས་བུ་ལ་བྱི་དོར་གྱིས།། ས་མཁར་མཐོན་པོའི་ཞིག་རལ་གསོས།། བཤོས་ཞིག་རེམ་པ་མཐའ་ནས་ཐུལ།། ལྟོས་པའི་ཕྱུགས་ལུག་བུ་བཞིན་སྐྱོངས།། ཡར་ལ་བླ་མ་དཀོན་མཆོག་མཆོད།། མར་ལ་སྡུག་ཕོངས་བྱམས་པས་སྐྱོངས།། བར་དུ་གྱོས་སྒྱུག་ཞབས་ཏོག་གྱིས།། ཡུལ་མི་ཁྱིམ་མཚེས་ཀུན་དང་བསྟུན།། རྒན་པོ་ང་ལ་གསོལ་བ་ཐོབ།། ནམ་ཕུགས་ཆོས་དང་མཇལ་བར་སྨོན།། བཀྲ་ཤིས་ཚེ་རིང་སྨོན་ལམ་འདེབས།། ཞེས་གསུངས་པས། ",
  "བུ་མོ་དེས་རྗེ་བཙུན་ལ་ཕྱག་ཕུལ་ནས། བདག་འཁོར་བའི་ཉེས་དམིགས་དྲན་ཏེ་ཞེ་ཐག་པ་ནས་ཆོས་བྱེད་པ་མ་གཏོགས། འཇིག་རྟེན་འདིའི་ལོ་འདོད་རྩ་བ་ནས་མེད། དེའི་རྒྱུ་མཚན་འདི་ལྟར་ལགས་ཞེས་ཞུ་དོན་གླུར་ཕུལ་བ། ",
  "དྲིན་ཅན་རྗེ་བཙུན་ཞབས་ལ་འདུད།། འདོད་དོན་གྲུབ་པར་བྱིན་གྱིས་རློབས།། ",
  "རྗེ་རས་པ་ཆེན་པོ་སྙན་གསོན་དང་།། བདག་མོས་པ་འི་ཞུ་བ་འབུལ་བ་འདི།། རྫུན་ཁ་ཚིག་ཡིན་མིན་ཐུགས་ཀྱིས་མཁྱེན།། ",
  "རང་ལ་རང་ཉིད་ཡི་མུག་ཆེ།། ཅི་དྲག་སེམས་ཀྱི་བསམ་མནོ་ལ།། མི་རྟག་འཆི་བ་གཏིང་ནས་དྲན།། ",
  "རང་མ་ལ་སྐྱེས་ནས་ད་བར་ལ།། རྒན་གཞོན་མང་པོ་ཤི་བ་མཐོང་།།",
  "ཚེ་མི་རྟག་རྩྭ་ཁའི་ཟིལ་པ་འདྲ།། དེ་ཞག་དང་ཟ་མས་མ་ཚོར་འཛད།། གང་དུ་གནས་ཀྱང་མི་འཆི་བའི།། ས་ཕྱོགས་གང་ནའང་མེད་པར་གོ།། ",
  "བདག་ལ་ངེས་པར་འཆི་དགོས་ཤིང་།། ཤི་ནས་གར་སྐྱེ་རང་དབང་མེད།། ངན་སོང་སྡུག་བསྔལ་བསམས་ཙ་ན།། སྡུག་བསྔལ་མྱོང་སྙམ་ཤིན་ཏུ་འཇིགས།། ",
  "འཁོར་བ་གཞན་གྱི་ཚུལ་ལ་བསམས།། ལས་ངན་ཁྱིམ་ཐབ་བྱེད་དོ་ཞེས།། འཁོར་བའི་གཡོས་སྦྱོར་བྱས་ཙ་ན།། ཕ་མ་དྲིན་ཅན་རྒྱབ་ཏུ་བོར།། རང་གཉའ་དྲིན་མེད་མི་ལ་བསྐྱལ།། ངན་སོང་གསུམ་གྱི་འགྲམ་གཞི་བཏིང་།། མཐོ་རིས་ཐར་པའི་སྡོང་པོ་སྒྱེལ།། ཕ་མའི་ཟས་ནོར་ཁུར་ནས་སུ།། དོན་མེད་མི་ཡི་གཡོག་ལ་བརྩོན།། ",
  "འཁོར་བར་མཆོང་བའི་གཉའ་གྲོགས་དེ།། དང་པོ་ལྷ་བུ་འཛུམ་བག་ཅན།། བར་དུ་བདུད་པོ་ངོ་ནག་པོ།། ཐ་མར་གླང་བུ་བརྡུང་སྙིང་ཅན།། བསམས་ཤིང་སྐྱོ་བ་ནང་ནས་སྐྱེས།། དེས་ན་བུ་མོ་ལྷ་ཆོས་བྱེད།། ",
  "གྲོགས་སུ་རྡོ་རྗེ་སྤུན་དང་འགྲོགས།། དེ་ནས་ལུས་ལ་སྐྱེས་པའི་བུ།། བསོད་ནམས་ལྡན་པ་རེ་རེ་ལ།། ལས་ཅན་རེ་ཙམ་བྱུང་བའང་སྲིད།། ཕལ་ཆེར་ལན་ཆགས་འདེད་མཁན་དེ།། དང་པོར་ལུས་ཀྱི་མདངས་འཕྲོག་པོ།། བར་དུ་ཁ་ཡི་ཟས་འཕྲོག་པོ།། ཐ་མར་ལག་གི་ནོར་འཕྲོག་པོ།། བསམས་ཤིང་སྐྱོ་བ་ནང་ནས་སྐྱེས།། དེས་ན་བུ་མོ་ལྷ་ཆོས་བྱེད།། ",
  "སྲས་བུ་རིག་པའི་ཁྱེའུ་ཆུང་གསོ།། གཙུག་ལག་ཁང་དང་མགྲོན་ཁང་སོགས།། བརྩིགས་པ་དོན་ཡོད་རེ་རེ་ཙམ།། འཁོར་བའི་བཙོན་དོང་ས་མཁར་དེ།། དང་པོ་སེམས་ལ་སྡུག་བསྔལ་བསྐུར།། བར་དུ་ལུས་ལ་ངལ་དུབ་བསྐུར།།",
  "ཐ་མར་ཞིག་རལ་ཕུང་ལ་བཏང་།། བསམས་ཤིང་སྐྱོ་བ་ནང་ནས་སྐྱེས།། དེས་ན་བུ་མོ་ལྷ་ཆོས་བྱེད།། ",
  "འཇིག་མེད་བསམ་གཏན་མཁར་བུ་རྩིག། བདེ་གཤེགས་གསུང་རབ་སྐུ་གཟུགས་དང་།། དད་ལྡན་དགེ་རྒྱུན་མ་གཏོགས་པ་འི།། བཤོས་ཞིང་ལས་རྣམས་དོན་མེད་ཡིན།། དང་པོར་ཐང་སྟོང་ས་ལ་འཛིང་།། བར་དུ་འབྱུང་བ་ཆུ་ལ་འཛིང་།། ཐ་མར་མགོ་ནག་མི་ལ་འཛིང་།། བསམས་ཤིང་སྐྱོ་བ་ནང་ནས་སྐྱེས།། དེས་ན་བུ་མོ་ལྷ་ཆོས་བྱེད།། ",
  "ཞིང་དུ་རང་རྒྱུད་ཐ་རྒོད་འདུལ།། གལ་ཏེ་སེམས་བསྐྱེད་བསམ་པ་ཡིས།། ཟིན་ན་བསོད་ནམས་འོང་བའང་སྲིད།། མ་ཟིན་ནོར་གྱི་འདུ་ཤེས་ཀྱིས།། ཕྱུགས་ལུག་བསྐྱང་བ་སྡིག་པའི་ལས།། དང་པོར་བརྣབ་སེམས་འདོད་པས་ཕྲལ།། བར་དུ་ང་རྒྱལ་ཕྲག་དོག་འཕེལ།། ཐ་མར་དགྲ་བོའི་གཡབ་མོ་བྱས།། བསམས་ཤིང་སྐྱོ་བ་ནང་ནས་སྐྱེས།། དེས་ན་བུ་མོ་ལྷ་ཆོས་བྱེད།། ",
  "ཕྱུགས་ལུགས་རིགས་དྲུག་སྙིང་རྗེས་སྐྱོང་།། རང་སྐྱོན་རང་གིས་མི་ཟིན་པར།། མི་ཡི་སྐྱོན་ལ་རྒྱུན་དུ་ལྟ།། ཀུན་དང་མཐུན་པ་ག་ལ་འབྱུང་།། ཉེས་པའི་དྲི་མ་དང་བྲལ་བའི།། ཀུན་མཁྱེན་སྟོན་པ་སངས་རྒྱས་ལའང་།། སྡིག་ཅན་ལ་སོགས་ནག་ཕྱོགས་ཀྱིས།། སྐྱོན་གྱི་ཕུང་པོ་དག་ཏུ་མཐོང་།། དེ་ཕྱིར་ཀུན་དང་མི་མཐུན་ཞིང་།། མི་སེམས་བཟུང་བས་ཟིན་དུས་མེད།། བསམས་ཤིང་སྐྱོ་བ་ནང་ནས་སྐྱེས།། དེས་ན་བུ་མོ་ལྷ་ཆོས་བྱེད།། ",
  "ད་ནི་སེམས་ཀྱི་རང་ཞལ་ལྟ།། སངས་རྒྱས་སྤྲུལ་པ་ཁྱེད་ཉིད་ཀྱི།། སྣང་བ་ཐམས་ཅད་གསེར་དུ་འཆར།། མ་ཤར་ནའང་ཡོད་མེད་མེད།། ངེད་འཇིག་རྟེན་པ་ཡི་སྙིང་རྡིག་འདི།། ཞེན་པ་སྤོང་ཕྱིར་ཅིས་ཀྱང་འབུལ།།",
  "ཞེན་པ་ཆེ་བའི་དངོས་པོ་འདི།། སྤོང་བར་རྒྱལ་བ་རྣམས་ཀྱིས་གསུངས།། སྒྱུ་མ་ལྟ་བུའི་ཟས་ནོར་ལ།། དགེ་བར་སྤྱད་ན་བསོད་ནམས་སུ།། འགྲོ་ཞེས་སངས་རྒྱས་རྣམས་ཀྱིས་གསུངས།། ཟེར་བ་བདག་གི་རྣ་བས་ཐོས།། དེ་ཕྱིར་ཁྱེད་ལ་འབུལ་བ་ལགས།། མོས་པའི་རྟེན་འདི་བཞེས་ནས་ཀྱང་།། བཀའ་དྲིན་ལྷ་ཆོས་གནང་བར་ཞུ།། ཞེས་ཞུ་དོན་གླུ་རུ་ཕུལ་བས། ",
  "རྗེ་བཙུན་གྱིས་མོའི་གསེར་རེ་ཞིག་བཞེས་ཏེ་སླར་ཡང་མོ་རང་ལ་གནང་ནས། ཁྱོད་ཤི་མ་ཤི་མེད་པར་སྙིང་ནས་ཆོས་བྱེད་ན་ཆོས་སྒོར་འཇུག་པས་བླ་མ་དང་ཡི་དམ་ལ་མཆོད་པ་ཤོམས་ཤིག་གསུངས་པས། ",
  "མོས་ཀྱང་ཚོགས་མཆོད་རྒྱ་ཆེན་པོ་བཤམས། རྗེ་བཙུན་གྱིས་མོ་ལ་མདོ་ལུགས་ཀྱི་དགེ་བསྙེན་མའི་སྡོམ་པ་གནང་། སྔགས་ལུགས་ཀྱི་དབང་བསྐུར་ཏེ། མིང་ས་ལེ་འོད་དུ་བཏགས། ",
  "གདམས་ངག་རྣམས་ཕོག་སྟེ་སྒོམ་དུ་བཅུག་པས། དྲོད་རྟགས་ཀྱི་ཡོན་ཏན་མྱུར་དུ་སྐྱེས། རི་ཐུབ་པ་བྱུང་བ་དང་རྗེ་བཙུན་གྱི་ཞལ་ནས། ཁྱོད་ལ་སྙིང་རུས་དང་དད་པ་ཡང་དགའ་མོ་འདུག། ཉམས་རྟོགས་ཀྱིས་ཀྱང་རི་ཐུབ་པ་འདུག་པས། ད་གཅིག་པུར་རི་ལ་སྒོམ་དུ་སོངས། ང་དང་མ་ཕྲད་ཀྱི་བར་དུ་སྙིང་གཏམ་འདི་རྣམས་ཡིད་ལ་ཟུངས་ཤིག་གསུང་། ཞལ་གདམས་ཀྱི་མགུར་འདི་གསུངས་སོ།། ",
  "མཚན་ལྡན་བླ་མ་ཐུགས་རྗེ་ཆེ།། དཀོན་མཆོག་གསུམ་པོ་སྐྱབས་གནས་བཟང་།། མཁའ་འགྲོ་ཆོས་སྐྱོང་མཐུ་རྩལ་ཆེ།། གོང་དུ་སྨོས་པ་རྣམས་ལ་འདུད།། ",
  "གླུ་སྙན་པའི་སྡེབ་སྦྱོར་མི་ཤེས་ཏེ།། ཚིག་འདི་ལ་བརྒྱུད་པའི་བྱིན་རླབས་ཡོད།། དོན་འདི་ལ་རྒྱལ་བའི་དགོངས་པ་གནས།། དད་ལྡན་སྒོམ་མ་ས་ལེ་འོད།། སེམས་ཀྱི་མེ་ལོང་གཡའ་ཕྱིས་ལ།། དྲི་མེད་ནམ་མཁའི་དབྱིངས་ལ་ལྟོས།། ",
  "གྲུབ་ཐོབ་གོང་མས་བྱིན་བརླབས་པའི།། དབེན་གནས་རི་ལ་སྒོམ་དུ་སོངས།། རི་ཁྲོད་འགྲིམས་པའི་དགོས་པ་ལ།། དབང་སྒྱུར་སེམས་ཀྱི་གཤིས་ལ་ལྟོས།།",
  "",
  "དེ་ཡི་ལྟ་ལུགས་ཁོ་བོས་བཤད།། ཡིད་མ་ཡེངས་ཉོན་ཅིག་ས་ལེ་འོད།། ",
  "ད་རི་བོ་ཡ་གི་ལ་དཔེ་ལོང་ལ།། གཡོ་འགུལ་མེད་པའི་སྒོམ་ཞིག་མཛོད།། སངས་རྒྱས་ཡོན་ཏན་སྐྱེ་བ་ལ།། སྐྱིད་སྡུག་ཐེག་པའི་ཞེ་བཅད་འཚལ།། ",
  "ཆུ་བོ་མ་གི་ལ་དཔེ་ལོང་ལ།། རྒྱུན་ཆད་མེད་པའི་སྒོམ་ཞིག་མཛོད།། བླ་མའི་བྱིན་རླབས་འཇུག་པ་ལ།། མོས་གུས་རྒྱུན་ཆད་མེད་པ་འཚལ།། ",
  "ནམ་མཁའ་འདི་ལ་དཔེ་ལོང་ལ།། མཐའ་དབུས་མེད་པའི་སྒོམ་ཞིག་མཛོད།། གནས་ལུགས་དོན་ལ་ལྟ་བ་ལ།། ཐབས་དང་ཤེས་རབ་ཟུང་འཇུག་འཚལ།། ",
  "ཉི་ཟླ་གཉིས་ལ་དཔེ་ལོང་ལ།། གསལ་འགྲིབ་མེད་པའི་སྒོམ་ཞིག་མཛོད།། རིགས་དྲུག་ཕ་མར་ཤེས་པ་ལ།། སྙིང་རྗེས་ཀུན་ལ་ཁྱབ་པ་འཚལ།། ",
  "རྒྱ་མཚོ་མ་གི་ལ་དཔེ་ལོང་ལ།། བྱིང་རྨུགས་མེད་པའི་སྒོམ་ཞིག་མཛོད།། རང་སེམས་མངོན་སུམ་མཐོང་བ་ལ།། བླ་མའི་གསུང་བཞིན་སྒྲུབ་པ་འཚལ།། ",
  "ས་གཞི་འདི་ལ་དཔེ་ལོང་ལ།། འགྱུར་བ་མེད་པའི་སྒོམ་ཞིག་མཛོད།། གདམས་ངག་སྣོད་དུ་རུང་བ་ལ།། ཀུན་གཞིའི་དད་པ་བརྟན་པོ་འཚལ།། ",
  "རང་སེམས་འདི་ལ་ཚུར་ལྟོས་ལ།། ཐ་སྙད་མེད་པའི་སྒོམ་ཞིག་མཛོད།། སྣང་བ་དཔེ་ཆར་འཆར་བ་ལ།། སློབ་གཉེར་རང་གི་སེམས་ལ་འཚལ།། ",
  "དུས་དང་རྣམ་པ་ཐམས་ཅད་དུ།། མི་ཟད་སྦྱིན་པའི་རྒྱགས་ཕྱེ་སྒྲུབས།། ཚུལ་ཁྲིམས་མཛེས་པའི་རྒྱན་ལ་གཟོབས།། བཟོད་པའི་གཡང་ལུག་སྤྲུགས་ལ་གྱོན།། བརྩོན་འགྲུས་རྫུ་འཕྲུལ་རྟ་ལ་ཞོན།། བསམ་གཏན་འཕགས་པའི་གྲོང་དུ་སྙོགས།།",
  "ཤེས་རབ་ནོར་གྱིས་ཕྱུག་པ་ར་མཛོད།། བླ་མའི་དྲིན་ལན་མ་བརྗེད་པར།། ཉམས་དང་རྟོགས་པ་བརྒྱ་འབུལ་གྱིས།། དོན་མཇལ་བར་གདའ་འམ་དད་ཅན་མ།། ཞེས་གསུངས་པས། མོ་ལྷག་པར་དད་ནས། ཚོགས་དང་མཆོད་པ་བརྒྱ་ཆེན་པོ་བཤམས། རྗེ་བཙུན་ལ་ཡང་མཉེས་པའི་མཆོད་པ་ཕུལ་ནས། རྗེ་བཙུན་གྱི་བཀའ་བཞིན་ཚེ་འདིའི་བྱ་བ་ཐམས་ཅད་བཏང་སྟེ། གཉའ་ནང་སྣང་ཡུལ་གྱི་རི་ལ་སྒོམ་དུ་སོང་ངོ།། ",
  "རྗེ་བཙུན་ཆེན་པོ་ཡང་བྲིན་གྱི་བྲག་དམར་ལ་བྱོན་ནས། གསལ་འགྲིབ་མེད་པའི་འོད་གསལ་གྱི་ངང་ནས་ཐུགས་བརྩེ་བ་ཆེན་པོས་རས་ཆུང་པ་ལ་གཟིགས་པས། ཤེལ་གྱི་མཆོད་རྟེན་འོད་འཚེར་བ་ཞིག་ཏུ་ཁྲོང་ངེ་འོང་ཞིག་ཡོད་པ་ལས། རས་ཆུང་པ་ས་མུ་སྟེགས་པ་ལ་ངན་སྔགས་བསླབས་པའི་སྟོབས་ཀྱིས་ནམ་ཞིག་རླུང་དམར་ཞིག་ཏུ་འཚུབ་ཁྱིལ་སོང་བ་དང་། ངའི་བུ་རས་ཆུང་པ་ལ་བར་ཆད་གཅིག་བྱུང་ངམ་དགོངས་ནས། བྲག་དམར་སྤོ་མཐོ་ནས་ལ་ཕྱིའི་བར་ལ་འཕུར་བྱོན་པའི་ཞབས་ས་ལ་རེག་པའི་ཐོག་མ་སྒྲུབ་ཕུག་རས་ཆེན་དུ་གྲགས་པའི་བྲག་ལོགས་ལ་མཛད་པས་ཞབས་རྗེས་ཤིག་ཀྱང་བྱུང་ངོ།། ",
  "དེར་ཡང་འོད་གསལ་གྱི་ངང་ལ་རས་ཆུང་པ་ལ་གཟིགས་པས། ལུས་སྲོག་ལ་བར་ཆད་མ་བྱུང་རུང་། སེམས་ལ་ཆོས་མིན་གྱི་བར་ཆད་བྱུང་བ་མཁྱེན་ནས། ལམ་གཉའ་ནང་ལ་བརྒྱུད་དེ་ས་ལེ་འོད་ཉུལ་ཕྱིར་འདྲི་ཞིང་བྱོན་པའི་ལམ་བར་དུ་བནྡེ་འགའ་དང་ཕྲད་པ་ལ་གླེང་མོ་དྲིས་པས། དང་པོའི་རི་ཁྲོད་ན་འདུག་སྟེ། ལུས་མི་གཡོ། ངག་མི་སྨྲ་བར་ཀུན་ཁྱད་དུ་གསོད་པ་འདྲ་བ་ཞིག་འདུག། སྒོམ་གྱི་སྐྱོན་ཞིག་བྱུང་བ་འདྲ་ཟེར་བས་སྒོམ་ནུས་པ་དེ་སྐྱོན་མ་ཡིན་ཡོན་ཏན་ཡིན་དགོངས་ཏེ་མོའི་སར་བྱོན་པས། མོས་ཀྱང་འོད་གསལ་གྱི་ངང་ནས་རྗེ་བཙུན་འབྱོན་པ་མཐོང་སྟེ། བསུ་བ་ལ་འོངས་པ་དང་། ལུང་པའི་མདོར་མཇལ་ཏེ་ཕྱག་དང་སྙུན་དྲི་ཕུལ་ནས་ཅི་ཡང་མི་ཟེར་བར་འདུག་པ་ལ། རྗེ་བཙུན་གྱིས་མོའི་ཉམས་སད་པ་འི་ཕྱིར་མགུར་འདི་གསུངས་སོ།། ",
  "གནས་རི་ཁྲོད་དབེན་པ་བསྟེན་པ་ཡི།། ཆོས་རྒྱུད་ལ་འགེལ་བའི་ས་ལེ་འོད།། ཐོག་མར་མོས་གུས་ཀྱི་བླ་མ་བསྟེན།། བྱིན་བརླབས་དབང་གིས་རྒྱུད་སྨིན་བྱས།།",
  "ཐབས་ལམ་བདུད་རྩིའི་རོ་མཆོག་བསྟེན།། ",
  "དམ་པའི་ཆོས་ལ་ངེས་ཤེས་སྐྱེས།། ",
  "སྒོམ་ལ་ཐང་ལྷོད་མ་ཤོར་བས།། ལམ་གོང་མའི་དྲོད་རྟགས་ནང་ནས་ཤར།། འགལ་རྐྱེན་བར་ཆད་མ་བྱུང་བས།། ད་རེས་དྲི་རྨེད་མེད་ཀྱང་ལེགས།། ཟས་དུག་ཅན་ལྟ་བུས་འགྲངས་པ་ཡི།། ཆོས་འབད་པས་བསྒོམས་ཀྱང་གྲོལ་མི་སྲིད།། བྲག་ཕུག་ཡུན་རིང་གླ་བས་བཟུང་།། བྱ་ནག་རྡོ་རྗེའི་བཟླས་པ་མང་།། སྲོག་རྩོལ་གྱུར་མོ་ལྟོ་དཀར་བཟང་།། བཅུད་ལེན་དོམ་བུ་ཐུགས་དཀར་མཁས།། འགོག་པའི་སྙོམས་འཇུག་ཕྱི་བས་སྒོམ།། ",
  "དཀའ་ཐུབ་ཡུན་རིང་བྲམ་ཟེས་བྱེད།། ཁ་བཤད་འདོན་པ་ནེ་ཙོས་ཤེས།། ལར་གྲོལ་ཆ་སེམས་ལ་མ་ཤར་ན།། འདོད་པས་ཐར་ལམ་བཙལ་མི་རྙེད།། ",
  "སེམས་རྫིང་ཆུ་བཞིན་དུ་བསྐྱིལ་བ་དེ།། རྟོག་པའི་འཕྲོ་འདུ་བཀག་པ་ཙམ།། འཁོར་བའི་རྒྱ་མཚོ་དེས་མི་སྒྲོལ།། ཕྱག་མཚན་སྒོམ་པའི་ཙཎྜྻ་ལཱིས།། ཤེས་རབ་ཕྱོགས་མེད་བརྡོལ་བ་དགོས།། ",
  "སེམས་ཁར་འཇོག་པའི་ཙཎྜྻ་ལཱིས།། བར་དོར་རིག་པའི་ངོས་འཛིན་དགོས།། གཉུག་མ་དོན་གྱི་ཙཎྜྻ་ལཱིས།། སྐྱེ་འགག་མེད་པའི་དོན་རྟོགས་དགོས།། ",
  "ཐིག་ལེ་ནཱ་དའི་ཙཎྜྻ་ལཱིས།། དངོས་པོའི་འཛིན་པ་བྲལ་བ་དགོས།། ",
  "རྩོད་བྲལ་དབུ་མ་དྷཱུ་ཏཱིའི་རྩ།། མ་བཅོས་རང་བྱུང་གདོད་ནས་དག། གཉིས་འཛིན་མདུད་པ་རང་སར་གྲོལ།། ངོ་བོ་ཕྱག་རྒྱ་ཆེན་པོའི་དོན།། རྟོགས་པར་ལྡན་ནམ་ས་ལེ་འོད།།",
  "ཅེས་གསུངས་པས། ས་ལེ་འོད་ཀྱིས་རྟོགས་པ་ཕུལ་བ། ",
  "རྡོ་རྗེ་འཆང་གི་བརྒྱུད་པ་འཛིན།། སྡེ་བཞི་མཁའ་འགྲོའི་ལུང་བསྟན་ཐོབ།། སྒྲུབ་བརྒྱུད་བསྟན་པ་འཛིན་མཛད་པའི།། ཏཻ་ལོ་ནཱ་རོའི་ཐུགས་རྗེ་ཡིས།། རྒྱུད་སྡེའི་དགོངས་པ་ཐུགས་ལ་ཤར།། ",
  "སྒྲ་སྒྱུར་མར་པ་ལོ་ཙྪ་ཡི།། ཐུགས་རྗེའི་ལོ་ཏོག་ཕྱོགས་བཅུར་རྒྱས།། དག་པའི་འབྲས་བུ་སོ་སོར་སྨིན།། ",
  "འབྲས་བུས་བདག་རྒྱུད་གྲོལ་འགྱུར་བའི།། ཞབས་པད་སྤྱི་བོས་ལེན་མཛད་པ།། གུང་ཐང་རས་ཆེན་ཐུགས་རྗེ་ཅན།། སྙན་པའི་བ་དན་ཕྱོགས་བཅུར་གཡོ།། ",
  "གཙུག་གི་ནོར་བུ་རིན་ཆེན་ལ།། ཡིད་དད་ཅིང་གུས་པས་གསོལ་བ་འདེབས།། ཕ་བླ་མ་ཁྱེད་ཀྱི་བཀའ་དྲིན་གྱིས།། བདག་སོགས་གདུལ་བྱར་གྱུར་པ་ཀུན།། རྟོག་དཔྱོད་ཁ་ལོ་ཆོས་ལ་བསྒྱུར།། ",
  "ཕྱིན་ཅི་མ་ལོག་ལམ་ལ་བཀོད།། རྒྱུད་མ་སྨིན་དབང་གིས་སྨིན་མཛད་ཅིང་།། མ་གྲོལ་ཐབས་ཀྱི་གྲོལ་བར་མཛད།། ",
  "ཕྱི་སྣ་ཚོགས་འཆར་བའི་སྣང་བ་འདི།། སྒྱུ་མ་ལྟ་བུར་ངོ་སྤྲད་པས།། རིག་པ་ཆོས་ཉིད་མ་དང་མཇལ།། ",
  "འགྱུ་བ་སེམས་ཀྱི་ཆོ་འཕྲུལ་ཏེ།། རྒྱ་མཚོའི་རླབས་བཞིན་རང་སར་ཐིམ།། འཇིག་རྟེན་ལམ་གྱི་གོལ་ས་རྣམས།། སྦྱོར་བ་འཕེན་པ་སྟོབས་ཅན་གྱིས།། སྒྲོ་འདོགས་མ་ལུས་ཐད་ཀར་བཅད།། ",
  "ལམ་མ་ནོར་རྒྱུད་ལ་སྐྱེས་པ་ཡི།། གསང་སྔགས་ཐབས་ལམ་གནས་ལུགས་སོ།། ལམ་གོང་ནས་འོག་ཏུ་འཁྲུལ་པ་མེད།། འདོད་པས་སངས་རྒྱས་མ་རྟོགས་པས།། རྒྱབ་རྟེན་བཟང་པོ་གསང་སྔགས་ལ།། བླ་མའི་དྲུང་དུ་ནན་ཏན་ཞུས།། ",
  "མཚུངས་ལྡན་མཆེད་གྲོགས་ཁྱད་པར་ཅན།། ངན་རྫོང་བ་ལ་ཉམས་རྟོགས་བསྡུར།། མོ་གྲུང་མོའི་ཤེས་ལྗིད་སྙིང་ལ་བཀུར།།",
  "ཟོག་གི་བློ་ཁྲིད་ལྟོ་ལ་བྱས།། གཏི་མུག་གཉིད་ལ་ཕྱི་ཐག་བསྟུངས།། ཞི་གནས་སྟེང་དུ་ངང་རྒྱུད་བསྲིངས།། སྐྱེས་པ་རྣམས་ལ་གདོང་བདས་བྱས།། ",
  "འབོལ་སྔས་བོར་ནས་ལོ་མང་སོང་།། དོན་ཕྱག་རྒྱ་ཆེན་པོའི་ཐོག་བབས་ལ།། མ་ཡེངས་རྩེ་གཅིག་ངང་ལ་བཞག། མྱ་ངན་འདས་པའི་འདུན་མ་དེ།། སྟོང་ཉིད་སྙིང་རྗེ་མ་བྲལ་བས།། ཁྱད་གསོད་ང་རྒྱལ་བདག་ལ་མེད།། ཆོས་དྲི་རྨེད་བགྱིད་དུ་མ་བདེ་མེད།། ",
  "བཀའ་དྲིན་ཅན་གྱི་བླ་མ་ལ།། སངས་རྒྱས་འདུ་ཤེས་འབྲལ་མ་མྱོང་།། གླུ་མཆོད་པར་འབུལ་ལོ་སྐུ་དྲིན་ཅན།། སྒྲ་ཚོགས་སུ་རོལ་ཅིག་མཁའ་འགྲོ་རྣམས།། ཞེས་རྟོགས་པ་ཕུལ་བས། ",
  "རྗེ་བཙུན་མཉེས་ཏེ་ལར་བུད་མེད་ཀྱི་སྒོམ་རྟགས་ཐོན་པ་དང་། ལྷག་མཐོང་གི་རྟོགས་པ་ཤར་བ་འདི་དཀོན་པ་ཡིན་ནའང་ཁྱོད་ཀྱིས་ཐམས་ཅད་མཁྱེན་པའི་ལམ་དུ་ཆུད་འདུག་པས། ད་དུང་རི་ཁྲོད་ལ་སྒོམས་ཤིག་གསུངས་པ་ལྟར། ས་ལེ་འོད་ཀྱིས་ཀྱང་རི་ཁྲོད་དང་མ་བྲལ་བར་བསྒོམས་པས། བསྟན་པ་དང་སེམས་ཅན་ལ་ཕན་ཐོགས་པའི་རང་གྲོལ་གྱི་རྣལ་འབྱོར་མ། རྗེ་བཙུན་གྱི་སྲས་རྣམས་ཀྱི་སྲིང་བཞིའི་ཡ་བར་གྱུར་བ་འི་ལོ་རྒྱུས་ངན་རྫོང་སྟོན་པ་བྱང་ཆུབ་རྒྱལ་པོས་མི་བརྗེད་པའི་གཟུངས་སུ་ཡི་གེར་བཀོད་པའོ།། ",
  "ས་ལེ་འོད་ཀྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱིས་རིགས་སད་པའི་རྣལ་འབྱོར་མ་ས་ལེ་འོད་ཀྱི་བོགས་ཕྱུང་ནས། ཐུགས་སྲས་རས་ཆུང་པ་བསུ་བའི་ཕྱིར་དཔལ་ཁུད་ལ་བྱོན་ཏེ། རེ་ཤིག་བེ་རྩེ་འདོད་ཡོན་རྫོང་དུ་བཞུགས་པ་ལས། རས་ཆུང་པ་གུང་ཐང་ནས་འབྱོན་པ་དང་། ང་རྒྱལ་ཅུང་ཟད་ཅིག་ཐུགས་ལ་འཁྲུངས་འདུག་པ་འོད་གསལ་གྱི་ངང་ནས་གཟིགས་ཏེ་བསུ་བ་ལ་བྱོན་།",
  "",
  "ཡབ་སྲས་གཉིས་དཔལ་ཁུད་ཀྱི་ཐང་དཀྱིལ་དུ་མཇལ་བའི་ཚེ། རས་ཆུང་པ་འི་བསམ་པ་ལ། ངས་རྒྱ་གར་ལ་ལན་གཉིས་ཕྱིན་པ་ལས། ད་ལན་བླ་མ་རང་གི་བཀའ་བཞིན་སངས་རྒྱས་ཀྱི་བསྟན་པ་དང་སེམས་ཅན་གྱི་དོན་དུ་ཕྱིན་པ་དང་། བླ་མ་རྗེ་བཙུན་ཐུགས་རྗེ་དང་བྱིན་བརླབས་ཆེ་བ་མ་གཏོགས། ལུང་རིགས་ལ་ང་མཁས་པས། བསུ་བ་མཛད་ལུགས་ཀྱིས་ཕྱག་ལན་ཀྱང་མཛད་དམ་བསམ་པའི་ངང་ནས། ཏི་ཕུ་པ་ས་རྗེ་བཙུན་རང་ལ་སྐྱེས་སུ་ཕུལ་བའི་ཨ་ཀ་རུའི་ཕྱག་འཁར་དེས་ཕྱག་རྟེན་བྱས་ཕྱག་ཕུལ་བས། རྗེ་བཙུན་ཕྱག་ལན་གྱི་ཐུགས་དགོངས་ཙམ་ཡང་མི་འདུག་པ་དང་། རས་ཆུང་པ་སེམས་མི་དགའ་བས་བཞིན་འགྱུར་རུང་། བླ་མ་ལགས་བདག་རྒྱ་གར་ལ་སོང་བའི་བར་གནས་གང་དུ་བཞུགས། སྐུ་ཁམས་བདེ་མོ་བྱུང་ལགས་སམ། འོ་སྐོལ་དཔོན་སློབ་ད་གང་དུ་འབྱོན་པ་ཡོད། རས་པ་གྲོགས་མཆེད་རྣམས་ད་ལྟ་སྐུ་ཁམས་བཟང་བར་ཡོད་ལགས་སམ་ཞུས་པས། ",
  "རྗེ་བཙུན་གྱི་ཐུགས་ལ་འདི་ལ་མུ་སྟེགས་པ་འི་ངན་ཞིག་བྱུང་ངམ། བདུད་ཀྱི་བྱིན་གྱིས་བརླབས་སམ། གང་ནའང་ང་རྒྱལ་གྱི་བར་ཆད་ཅིག་བྱུང་འདུག་པ་འདི་ཐབས་ཀྱིས་བསལ་དགོས་དགོངས་ནས། ཞལ་འཛུམ་བག་དང་བཅས་ནས་ལན་དུ་མགུར་འདི་གསུངས་སོ།། ",
  "ང་གངས་ལྟོངས་འགྲིམས་པའི་རྣལ་འབྱོར་པ།། ཁམས་བདེ་བ་དབྱིངས་ཀྱི་དཀྱིལ་འཁོར་རྒྱས།། དུག་ལྔས་དྲེགས་པའི་ནད་སངས་པས།། མ་བདེ་མ་མཆིས་བདེ་མོར་བྱུང་།། འདུ་འཛི་ཞེན་པའི་གཡེང་བ་སྤངས།། གཅིག་པུར་རང་དབང་ཐོབ་པས་བདེ།། སྣ་ཚོགས་བྲེལ་བའི་ལས་སྤངས་ནས།། མི་མེད་ལུང་པའི་དབེན་པ་བདེ།། འཇིག་རྟེན་སྡུག་གི་ཁྱིམ་ཐབ་སྤངས།། གསོག་འཇོག་མེད་པའི་བྱ་བ་བདེ།། མཁས་འདོད་དཔེ་ཆ་མ་བསྒྲུབས་པས།། སེམས་ཁྲལ་མེད་པའི་དགེ་སྦྱོར་བདེ།། སྨྲ་འདོད་ང་རྒྱལ་མི་ཆེ་བས།། ཁ་མཆུ་རྩོད་པ་མེད་པས་བདེ།།",
  "གཡོ་སྒྱུ་ཟོལ་ཟོག་མི་ཤེས་པའི།། དེ་བྱུང་འདི་བྱེད་མེད་པས་བདེ།། གྲགས་འདོད་རློམ་སེམས་མེད་པ་ཡི།། གཏམ་ངན་མི་ཁ་ཟད་པས་བདེ།། གནས་གང་བྱུང་ཆོག་པས་གར་ཡང་བདེ།། གོས་གང་གྱོན་ཆོག་པས་ཅི་བྱས་བདེ།། ཟས་གང་ཟོས་ཆོག་པས་གང་བྱུང་བདེ།། མི་ང་ནི་དུས་རྣམས་རྟག་ཏུ་བདེ།། ",
  "ཕ་རྒན་མི་ལ་རས་པ་ང་།། སྒྲ་སྒྱུར་མར་པའི་བཀའ་དྲིན་གྱིས།། འཁོར་འདས་སེམས་ལ་རྫོགས་པས་ན།། དུས་ནམ་ཡང་བདེ་བའི་རྣལ་འབྱོར་ཡིན།། ",
  "རས་པ་གྲོགས་མཆེད་ཁམས་བཟང་ཞིང་།། དབེན་པའི་རི་ལ་ཉམས་ལེན་འཕེལ།། བུ་རས་ཆུང་རྡོ་རྗེ་གྲགས་པ་ཁྱོད།། རྒྱ་གར་ཡུལ་ནས་འཁོར་ལགས་སམ།། གཞི་དང་ལམ་བར་ཐམས་ཅད་དུ།། ལུས་སེམས་ངལ་བས་མ་དུབ་བམ།། བློ་དང་རིག་པ་བཀྲ་ལགས་སམ།། མགུར་དང་གྲེ་ལྕེ་བདེ་ལགས་སམ།། བླ་མའི་གསུང་བཞིན་བསྒྲུབས་ལགས་སམ།། འདོད་པའི་དམ་ཆོས་ཐོབ་ལགས་སམ།། གདམས་ངག་མ་ཐོབ་དགུ་ཐོབ་བམ།། ཡོན་ཏན་མི་ཤེས་དགུ་ཤེས་སམ།། ང་རྒྱལ་རང་མཐོང་མེད་ལགས་སམ།། བྱས་ཚད་གཞན་དོན་ཡིན་ལགས་སམ།། རས་ཆུང་བྱེས་ནས་སླེབ་པ་ཡི།། བྱོན་སྐྱེས་ཐུས་ཀ་དབྱངས་ལ་མཛོད།། ",
  "ཅེས་གསུངས་།",
  "རས་ཆུང་པ་ས་ཞུས་ལན་དབྱངས་འདི་ཕུལ་ལོ།། རྗེ་བླ་མའི་བཀའ་ལུང་རྡོ་རྗེའི་གསུང་།། བསྒྲུབ་ཕྱིར་རྒྱ་གར་ཡུལ་དུ་ཕྱིན།། ལམ་འཕྲང་འཇིགས་པ་ཆེ་བས་ན།། དཀའ་སྤྱད་སྡུག་བསྔལ་མང་པོ་མྱོང་།། འོན་ཀྱང་དཀའ་བ་སྤྱད་རིན་ཆོག། ཏི་ཕུ་གསང་སྔགས་སྡོང་པོ་དང་།། མ་ཅིག་གྲུབ་པའི་རྒྱལ་མོ་མཇལ།། ངོ་མཚར་ཆེ་བའི་ཡི་དམ་མཐོང་།། མཁའ་འགྲོའི་ལུང་བསྟན་རྟགས་དང་མཇལ།། རང་རེ་འདོད་པ་འི་མན་ངག་ནི།། རིག་པ་ཡེ་ཤེས་སྒྲོན་མེ་དང་།། རྩ་རླུང་དྲ་མིག་འཁོར་ལོ་དང་།། རོ་སྙོམས་ཕྱི་ཡི་མེ་ལོང་དང་།། བདེ་ཆེན་གསུང་གི་སྒྲོན་མེ་དང་།། དམ་ཚིག་རང་སེམས་མེ་ལོང་དང་།། དམ་རྫས་རྟོགས་པའི་ཉི་མ་དང་།། སྤྱོད་པ་ཆུ་ཡི་རལ་གྲི་དང་།། རང་གྲོལ་ཕྱག་རྒྱ་ཆེན་པོ་དང་།། འཆི་མེད་བདུད་རྩིའི་བཅུད་ལེན་ཐོབ།། ",
  "གཞན་ཡང་གསེར་དང་འདྲ་བའི་ཆོས།། ངོ་སྤྲོད་གནད་ཀྱི་བར་དོ་དང་།། མ་དང་མཁའ་འགྲོ་སྤྲིན་བཞིན་འདུས།། ལྷ་དང་བླ་མས་མཉེས་མཉེས་མཛད།། བདག་དང་ཐུགས་ཡིད་གཅིག་ཏུ་འདྲེས།། དངོས་གྲུབ་མེ་ཏོག་ཆར་པ་བབས།། ལྟས་བཟང་རྟེན་འབྲེལ་མགུར་དུ་བཏགས།། ",
  "ལྷ་ཡི་ཁ་བབས་ཁ་རུ་ཆུག། མན་ངག་དམར་ཁྲིད་ལག་ཏུ་གཏད།། བཀྲ་ཤིས་སྨོན་ལམ་སྐྱེལ་མ་མཛད།། དོན་ཆེན་བསམ་པ་དགུང་དུ་འགྲུབ།། དགའ་སྤྲོ་སྐྱིད་པའི་ཉི་མ་ཤར།། ད་ནི་བླ་མ་རྗེ་བཙུན་མཇལ།། ལུས་མེད་མཁའ་འགྲོའི་ཆོས་སྐོར་སོགས།། བདག་གིས་ཐོབ་པའི་དམ་ཆོས་ལ།། གོང་དུ་ཕྲིན་ལས་འབྱུང་བའི་ཕྱིར།། ཐུགས་ལ་ཨེ་འཕྲོད་གཟིགས་ནས་ཀྱང་།། མཆོད་བསྟོད་མངའ་གསོལ་མཛད་པར་ཞུ།། ཞེས་ཞུས་ནས་བེའུ་བུམ་རྗེ་བཙུན་གྱི་ཕྱག་ཏུ་ཕུལ་བས། རྗེ་བཙུན་གྱིས་རས་ཆུང་པ་འི་ང་རྒྱལ་གཅོག་པའི་ཕྱིར་མགུར་འདི་གསུངས་སོ།། ",
  "བུ་ཆུང་ནས་བསྐྱངས་པའི་རས་ཆུང་པ།། ཁྱོད་སྡུག་ཡུས་མ་ཆེ་གླུ་འདི་ཉོན།། གླུ་དོན་ཆེན་གསེར་ཐིག་ཕྲེང་བའི་ངག། གདངས་སྙན་པོ་གསང་བའི་ངར་སྒྲ་སྒྲོག། དོན་འཐད་འཐད་འདྲ་ན་སེམས་ལ་།",
  "ལུས་མེད་མཁའ་འགྲོའི་ཆོས་སྐོར་ལ།། མངའ་གསོལ་གོང་དུ་མཁའ་འགྲོས་མཛད།། མི་ཆེན་པོ་རང་ཆེ་འདོད་པ་དེ།། མི་ངན་པའི་ལག་ཏུ་གྲི་རུ་འཆི།། ཕྱུག་པོ་སེར་སྣས་གསོག་པ་དེ།། སྡང་བའི་དགྲ་ལ་ནོམ་པ་སྤྲོད།། བརྒྱགས་ཤིང་ལོངས་སྤྱོད་ཚོལ་བ་དེ།། ལྟོགས་གྲིར་འཆི་བའི་སྔ་ལྟས་ཡིན།། ",
  "ངན་པ་རང་ཚོད་མི་ཟིན་པ།། རང་ཕམ་སར་འགྲོ་བ་འི་ཐབས་གཡོ་ཡིན།། དཔོན་ངན་གཡོག་པོ་འཛོམས་པ་དེ།། ཡུལ་བཟང་བརླག་པའི་ཕུང་འདྲེ་ཡིན།། ",
  "མི་ངན་རྗེ་བོ་མི་ཁུར་བ།། རང་ཉིད་ཕུང་བའི་ལྟས་ངན་ཡིན།། ཆོས་པས་རང་ཚུགས་མི་ཐུབ་པ།། བསྟན་པ་བསྣུབས་པའི་ཕུང་ཤིང་ཡིན།། ",
  "མཁའ་འགྲོའི་གདམས་ངག་མི་གསང་བ།། མཁའ་འགྲོ་འཁྲུག་པའི་རྩ་བ་ཡིན།། བུ་གདམས་ངག་རང་རྩིས་ཆེ་བ་དེ།། རང་རྒྱུད་ངན་པར་འཆོར་འདོད་ཡིན།། ",
  "ཚིག་སྟོང་ཆོས་བཤད་མང་བ་དེ།། ཉམས་བཟང་སྒོམ་འཕྲོ་གཅོད་འདོད་ཡིན།། ངས་བྱས་ཁོང་ཡུས་ཆེ་བ་དེ།། བླ་མ་སྤོང་ལེན་བྱེད་འདོད་ཡིན།། ",
  "སློབ་མས་བླ་མ་མི་ཁུར་ན།། གྱོང་ལ་དེ་བས་ཆེ་བ་མེད།། ",
  "སྒོམ་ཆེན་རི་ལ་མི་ཟུག་ན།། གོད་ལ་དེ་བས་ཆེ་བ་མེད།། ",
  "ཆོས་པས་ཉེ་རིང་མ་སྤངས་ན།། ཕུང་ལ་དེ་བས་ཆེ་བ་མེད།། ",
  "མཁས་པས་ཉམས་ལེན་མ་བྱས་ན།། ཁྲེལ་ལ་དེ་བས་ཆེ་བ་མེད།། ",
  "བཙུན་པོས་ཚུལ་ཁྲིམས་མ་བསྲུངས་ན།། ངོ་ལ་དེ་བས་ཚ་བ་མེད།། ",
  "བུ་རས་ཆུང་ཟེར་བའི་བཞིན་ལེགས་པོ།། དོན་འཐད་ན་རང་གི་ཐུགས་ལ་ཟུངས།། མི་འཐད་དགོངས་ན་གང་དགའ་མཛོད།། ང་འཆི་བས་འཇིགས་པ་འི་མི་རྒན་ལ།། ཡུན་རིང་གླེང་མོ་ལབ་ལོང་མེད།།",
  "",
  "ཁྱོད་གཞོན་ནུ་རང་རྩིས་ཆེ་བའི་ཕྱིར།། ང་རྒྱལ་མི་རྒོད་ཁ་རྒོད་ལ།། ལབ་ན་ཚུར་ལ་གཤེ་རུ་འོང་།། སྒྲ་སྒྱུར་མར་པ་སྐུ་དྲིན་ཅན།། སྤྲང་ཆོས་བརྒྱད་ཟད་པར་བྱིན་གྱིས་རློབས།། ",
  "ཞེས་གསུངས་ནས། རས་ཆུང་པ་འི་བེའུ་བུམ་དང་ཨ་ཀ་རུའི་ཕྱག་འཁར་བསྣམས་ཏེ། རྫུ་འཕྲུལ་གྱི་ཞབས་ཀྱིས་བྱོན་པ་རས་ཆུང་པ་ངལ་དུབ་པ་ས་ཕྱག་ཕྱི་མ་ཟིན་པ་ར་རྗེ་བཙུན་གྱི་ཕྱི་བཞིན་གདུང་དབྱངས་ཀྱིས་ཞུ་བ་འདི་འབུལ་ཞིང་འོངས་སོ།། ",
  "ཕ་བླ་མ་རྗེ་བཙུན་སྙན་གསོན་དང་།། བུ་ཕ་དང་ཐུགས་ཡིད་འཛོལ་མི་སྲིད།། བཀའ་དྲི་མ་མེད་པའི་གདམས་ངག་རྣམས།། ཕ་རྗེ་བཙུན་ཕྱག་ཏུ་འབུལ་བ་ཞུ།། ",
  "ལུས་མེད་མཁའ་འགྲོའི་ཆོས་སྐོར་ལ།། ནོར་འཁྲུལ་ལྷག་ཆད་མཁའ་འགྲོས་བསལ།། ཟབ་དང་ཡང་ཟབ་བཀའ་རྒྱས་བཏབ།། བླ་མ་རྗེ་བཙུན་གཟིགས་པར་ཞུ།། ",
  "གཞན་ཡང་རྟེན་འབྲེལ་ཚེ་སྒྲུབ་དང་།། མཁའ་འགྲོ་བརྡ་ཡི་གསང་ཚིག་དང་།། རྡོ་རྗེ་ལུས་ཀྱི་གནས་ལུགས་དང་།། གྲུབ་པའི་རྒྱལ་མོའི་ཐུགས་དམ་ཡོད།། དེ་ཡང་བླ་མ་རྗེ་ལ་འབུལ།། ",
  "གཞན་ཡང་རྟགས་བསྲུངས་ཟབ་མོ་དང་།། ནད་ལ་ཕན་པའི་མན་ངག་དང་།། གདོན་ལ་ཕན་པའི་གནད་གཟིར་སོགས།། གསེར་ཞུན་མ་ལྟ་བུའི་མན་ངག་མང་།། དེ་རྣམས་བླ་མ་རྗེ་ལ་འབུལ།། ",
  "བཟང་དྲུག་སྨན་གྱི་རྒྱལ་པོ་དང་།། དཔའ་བོ་དཔའ་མོའི་དམ་རྫས་རྣམས།། ཕྲག་པའི་ཁ་ལ་བཀལ་ནས་འོངས།། བླ་མའི་བཀའ་དྲིན་ལན་དུ་འབུལ།། ",
  "སྨན་མཆོག་རྒྱལ་པོ་ཨ་ཀ་རུའི།། ཕྱག་འཁར་མཁའ་འགྲོས་མངའ་གསོལ་བ།། རིན་ཐང་མེད་པའི་ཡ་མཚན་ཅན།། ཏི་ཕུ་གསང་སྔགས་སྡོང་པོ་ཡིས།། རྗེ་བཙུན་དྲུང་དུ་སྐྱེས་སུ་ཕུལ།། ",
  "དེ་ཡ་མཚན་ཆེ་བས་གཟིགས་བཞིན་དུ།། ངལ་དུབ་ཆད་པའི་རས་ཆུང་ལ།།",
  "བརྩེ་བས་དགོངས་ཏེ་བཞུགས་ནས་ཀྱང་།། ངལ་དུབ་གསོ་བ་བཀའ་གནང་ན།། སྦྱིན་པ་རྣམས་ཀྱི་མཆོག་ཏུ་འགྱུར།། ",
  "བཀྲེས་སྐོམ་རྣམས་ལ་ཕན་བཏགས་ན།། བཀའ་དྲིན་ཡོངས་ཀྱི་རྒྱལ་པོ་ཡིན།། ཁ་ཚིག་བཟང་པོས་ནོར་བྱིན་ན།། ཕོངས་པ་རྣམས་ལ་ཁྱད་པར་འཕགས།། ",
  "ཞལ་ཏ་བཟང་པོས་ལམ་བསྟན་ན།། ཆོས་རྒྱལ་རྣམས་ཀྱི་དམ་ཚིག་ཡིན།། ",
  "ཞེས་ཞུ་བཞིན་འོངས་པས་རྗེ་བཙུན་ཡང་རས་ཆུང་པ་འི་གླུ་གསན་ཞིང་བྱོན་ནས་རྫོགས་པའི་མཐར། བཞུགས་ཏེ་ལན་དུ་མགུར་འདི་གསུངས་སོ།། ",
  "བུ་ཕ་དང་མཐུན་པ་ཤིན་ཏུ་ལེགས།། ཀུན་དང་མཐུན་ན་རྒྱལ་པོ་ཡིན།། ཕ་དང་མཐུན་ན་ཡང་རྒྱལ་ཡིན།། སྤྱི་དང་མི་མཐུན་ཐན་ཡིན་ཏེ།། ཕ་དང་མི་མཐུན་འདྲེ་ཐན་ཡིན།། བཟང་སྤྱོད་ཕ་དང་མཐུན་ན་ལེགས།། དྲིན་ལན་མ་ལ་བཅལ་ན་འཁོར།། སྤྱོད་པ་མི་དང་མཐུན་ན་མཛེས།། བསམ་པ་མཆེད་གྲོགས་མཉེས་པས་འགྲུབ།། བྱིན་རླབས་བླ་མ་མཉེས་པས་འོང་།། རང་དོན་རང་རྩིས་ཆུང་བས་འགྲུབ།། ཆོས་པ་གཤིས་ངན་སྤངས་ན་ཡིན།། མི་ཁ་དྲིན་ཅན་བཀུར་ན་བྱམས།། གཏམ་སྙན་སྙོམ་ཆུང་བསྐྱངས་ན་འོང་།། དམ་ཚིག་ངོ་ལྐོག་མེད་ན་གཙང་།། ཡོན་ཏན་རྗེ་དང་འགྲོགས་ན་སྐྱེ།། འདྲེ་ཁ་རྣམ་རྟོག་ཆུང་ན་ཁེགས།།",
  "བཟང་པོ་བྱང་སེམས་ཆེ་ན་འོང་།། ལར་མཁས་པའི་ཉེ་བ་ཐམས་ཅད་ཡིན།། བླུན་པོས་དགྲ་གཉེན་ངོ་མི་ཤེས།། ",
  "ལུས་མེད་མཁའ་འགྲོའི་ཆོས་སྐོར་ལ།། ལམ་དུ་བལྟས་པ་ས་ཕན་གནོད་མེད།། ཏི་ཕུ་གསང་སྔགས་སྡོང་པོ་ལ།། ཁྱོད་བས་ང་རང་འབྲེལ་བ་ཟབ།། མ་གཅིག་གྲུབ་པའི་རྒྱལ་མོ་ལ།། ང་བས་བཟང་བའི་སློབ་མ་མེད།། མ་དང་མཁའ་འགྲོའི་གསང་ཚིག་རྣམས།། ང་ལ་གསང་ནས་སུ་ལ་སྟོན།། ",
  "ཤིང་སྤང་གསེར་གྱི་མཎྜྻལ་དུ།། ཚོགས་ཀྱི་འཁོར་ལོ་མང་པོ་ཟོས།། ཡི་དམ་རྡོ་རྗེ་ཕག་མོ་དང་།། ཁྱོད་བས་ང་རང་འགྲོགས་ཡུན་རིང་།། དཔའ་བོ་མཁའ་འགྲོའི་ཞིང་ཁམས་རྣམས།། ང་དང་མ་འབྲེལ་གཅིག་ཀྱང་མེད།། ཁྱོད་ཀྱིས་བྱས་པའི་ལས་རྣམས་ལ།། ཁྱོད་བས་ང་རང་སེམས་ཁུར་ཆེ།། བུ་ལོ་འདོད་དྲེགས་པས་མ་འཆིང་བར།། རི་ཁྲོད་དབེན་པར་སྒོམ་དུ་འགྲོ།། ཞེས་གསུང་དཔོན་སློབ་གཉིས་བསྡེབས་ནས་བྱོན་ནོ།། ",
  "གཡག་རུ་ལས་ཞལ་མཇལ་བ་འི་སྐོར་ཚོ་དང་པོའོ།། ",
  "༈ །།དེ་ནས་རྗེ་བཙུན་ཡབ་སྲས་འབྱོན་པའི་ལམ་བར་ལ། རས་ཆུང་པ་འི་ཡིད་ལ་གཞན་གྱི་བླ་མ་ཡིན་ན་ངས་རྒྱ་གར་ནས་འཁོར་བའི་མདུན་དུ་བྲོད་དུ་ཚོར་བའི་སྣ་ལེན་བཟང་པོ་འོང་སྟེ། ",
  "ངའི་བླ་མ་འདི་ནི་ཁོང་རང་གི་སྐུ་གཟུགས་དང་ན་བཟའི་སྣང་ཚུལ་ཡང་འདི་ལས་མེད་པའི་ང་ལ་སྣ་ལེན་ག་ལ་འོང་། ",
  "ངས་རྒྱ་གར་འཁོར། གསང་སྔགས་ཀྱི་ཆོས་སྐོར་འདི་ཙམ་ཤེས་པ་ཞིག་བྱང་ཆུབ་སྡུག་ཁུར་གྱིས་སྒྲུབ་པ་མི་འོང་། འདོད་ཡོན་དང་བཅས་ཏེ་བསྒོམ་དགོས་སྙམ་པའི་ང་རྒྱལ་དང་རྗེ་བཙུན་ལ་ལོག་ལྟའི་རྟོག་པ་ངན་པ་བྱུང་བ་རྗེ་བཙུན་གྱིས་དགོངས་ཏེ། ",
  "ལམ་བར་ལ་གཡག་རུ་ཞིག་འདུག་པ་ལ། རྗེ་བཙུན་གྱི་ཞལ་ནས་རས་ཆུང་པ་གཡག་རུ་འདི་ཁྱེར་ཅིག་གསུངས་།",
  "",
  "རས་ཆུང་པ་འི་ཡིད་ལ་ངའི་བླ་མ་འདི་རེས་འགའ་ནི་གང་གིས་ཀྱང་དགོས་པ་མེད་གསུང་བ་བཞིན་མཛད། རེས་འགའ་ནི་ཁྱི་རྒས་ཀྱིན་ཞེ་སྡང་ཆེ། མི་རྒས་ཀྱིན་འདོད་པ་ཆེ་ཟེར་བའི་དཔེ་དེ་བྱེད་པར་འདུག། གཡག་རུ་འདིས་ཅི་བྱེད་སྙམ། འདི་ཟ་ནི་མི་ཉན། བཏུང་ནི་མི་ཉན། བོར་ཐོང་ཞུས་པས། ",
  "དངོས་པོ་འདི་ཙམ་གྱི་འཆིང་བར་མི་འགྱུར་ཞིང་། དགོས་པའི་དུས་འོང་བ་ཡིན་གསུང་རྗེ་བཙུན་རང་གིས་བསྣམས་ཏེ། དཔལ་མོ་དཔལ་ཐང་གི་དཀྱིལ་བྱིའུ་ཙམ་གྱི་ཡིབ་སའང་མེད་པ་ཞིག་ཏུ། ནམ་མཁའ་སྤྲིན་མེད་ལ་སྤྲིན་ནག་འདུས་སེར་བ་ཆེན་པོ་རླུང་དྲག་པོས་བསྐྱོད་ནས་བབས་པ་ལས། རས་ཆུང་པ་ས་བླ་མ་ལ་ལྟ་བའི་གླགས་ཙམ་ཡང་མ་བྱུང་བར་དབུ་གཏུམས་ནས་བཞུགས། ",
  "སེར་བ་ཅུང་ཟད་ཞི་བ་དང་། རྗེ་བཙུན་བཙལ་བས་མ་རྙེད་དེ་ཅུང་ཟད་བཞུགས་པས་ས་མཐོ་ས་ཞིག་ན་གཡག་རུ་དེ་འདུག་པའི་ཐད་དུ་རྗེ་བཙུན་གྱི་གསུང་ཞིག་བྱུང་བ་དང་། དེའི་སར་བྱོན་ནས་ད་ཅི་འདི་རྗེ་བཙུན་གྱིས་བསྣམས་ཡོད་པ་ཡིན་སྙམ་ལག་ཏུ་བླངས་པས། གཡོ་འགུལ་མ་ནུས་པ་ར་ལྡན་པ་ས་ལ་སྦྱར་ནས་གཡག་རུའི་ནང་ལ་བལྟས་པ་ས། གཡག་རུ་ཆེར་མ་སོང་ཞིང་རྗེ་བཙུན་གྱི་སྐུ་ཆུང་དུ་མ་སོང་བར་མེ་ལོང་གི་ནང་གི་གཟུགས་བརྙན་བཞིན་ཡངས་ཆ་དང་བཅས་ཏེ་གཡག་རུའི་དོག་ས་ན་བཞུགས་ནས་རས་ཆུང་པ་ལ་མགུར་འདི་གསུངས་སོ།། ",
  "རྗེ་བླ་མའི་བྱིན་རླབས་ལུས་ལ་ཞུགས།། ལུས་ཐ་མལ་སྡོད་པའི་སྒོམ་ཆེན་མིན།། རྫུ་འཕྲུལ་ལུས་ཀྱི་བཀོད་པ་ལ།། ཕྱག་བསྐོར་བ་གྱིས་ཤིག་རས་ཆུང་པ།། ",
  "བླ་མའི་བྱིན་རླབས་ངག་ལ་ཞུགས།། ངག་འཆལ་ཚིག་སྨྲ་བའི་སྒོམ་ཆེན་མིན།། གདམས་ངག་གླུ་ཡི་དཀོར་མཛོད་ཀྱི།། དོན་ཡིད་ལ་ཟུངས་ཤིག་རས་ཆུང་པ།། ",
  "བླ་མའི་བྱིན་རླབས་སེམས་ལ་ཞུགས།། སེམས་ལོག་རྟོག་འཆར་བའི་སྒོམ་ཆེན་མིན།། མངོན་ཤེས་རིག་པའི་འཆར་སྒོ་ལ།། མོས་གུས་གྱིས་ཤིག་རས་ཆུང་པ།། ",
  "བུ་རས་ཆུང་གི་ལྟ་བ་བྱ་རྒྱལ་རྒོད་པོ་འདྲ།། རེས་འགའ་མཐོ་སྟེ་རེས་འགའ་དམའ།།",
  "མཐོ་དམན་གྱི་བར་ནས་བསམ་བློ་ཐོང་།། ཙབ་ཙོབ་མ་མང་རས་གོས་འབང་།། བུ་ཕ་དང་མཉམ་ན་གཡག་རུའི་ནང་དུ་ཤོག། གནས་ཁང་བདེ་ལ་ཡངས་པ་གཡག་རུའི་ནང་ན་གདའ།། ",
  "རས་ཆུང་གི་སྒོམ་པ་ཉི་ཟླ་ཟུང་གཅིག་འདྲ།། རེས་འགའ་གསལ་ཏེ་རེས་འགའ་གྲིབ།། གསལ་གྲིབ་བར་ནས་བསམ་བློ་ཐོང་།། ཙབ་ཙོབ་མ་མང་རས་གོས་འབང་།། བུ་ཕ་དང་མཉམ་ན་གཡག་རུའི་ནང་དུ་ཤོག། གནས་ཁང་བདེ་ལ་ཡངས་པ་གཡག་རུའི་ནང་ན་གདའ།། ",
  "བུ་རས་ཆུང་གི་སྤྱོད་པ་སྐྱི་སེར་རླུང་དང་འདྲ།། རེས་འགའ་དལ་ཏེ་རེས་འགའ་བྲེལ།། དལ་བྲེལ་བར་ནས་བསམ་བློ་ཐོང་།། ཙབ་ཙོབ་མ་མང་རས་གོས་འབང་།། བུ་ཕ་དང་མཉམ་ན་གཡག་རུའི་ནང་དུ་ཤོག། གནས་ཁང་བདེ་ལ་ཡངས་པ་གཡག་རུའི་ནང་ན་གདའ།། ",
  "བུ་རས་ཆུང་གི་འབྲས་བུ་ཞིང་པའི་ལོ་ཏོག་འདྲ།། རེས་འགའ་ལེགས་ཏེ་རེས་འགའ་ཉེས།། ལེགས་ཉེས་བར་ནས་བསམ་བློ་ཐོང་།། ཙབ་ཙོབ་མ་མང་རས་གོས་འབང་།། བུ་ཕ་དང་མཉམ་ན་གཡག་རུའི་ནང་དུ་ཤོག། གནས་ཁང་བདེ་ལ་ཡངས་པ་གཡག་རུའི་ནང་ན་གདའ།། ",
  "རྐྱེན་ཕྲ་མོ་ཟེར་བའི་བློ་རྡེག་ལ།། གནས་བཟང་པོ་གཡག་རུའི་མགྲོན་ཁང་སྐྱིད།།",
  "བུ་ཕ་ངས་འབོད་ཀྱིས་འབྱོན་པར་ཞུ།། བུ་ཕ་ཁྱིམ་མི་འབྱོན་འཐད་རྒྱུ་མེད།། ",
  "ང་མི་རྒན་ན་སོ་རྒས་པ་དང་།། རྒྱ་གར་ཡུལ་ལ་མ་ཕྱིན་པས།། གལ་ཆུང་ཕྱིར་ན་དོག་སར་ཡོད།། ",
  "བུ་རས་ཆུང་སྐུ་ན་གཞོན་པ་དང་།། རྒྱ་གར་ཡུལ་ལ་བྱོན་པ་དང་།། མཁས་གྲུབ་མང་པོ་བསྟེན་པ་ཡིས།། སྐུ་གལ་ཆེ་བས་ཡངས་སར་བྱོན།། ",
  "གཡག་རུ་སྐམ་པོ་འདི་ཉིད་ལ།། དངོས་འཛིན་བདག་བཟུང་མི་གདའ་བས།། རས་ཆུང་གཡག་རུའི་ནང་དུ་བྱོན།། གསུངས་པས། ",
  "ངེས་པར་ང་རང་ཡང་ཤོང་བ་ཡིན་ནམ་སྙམ་འགྲོ་གྲབས་བྱས་པས། ལག་མགོ་ཡང་མ་ཐར་བ་དང་། རས་ཆུང་པ་འི་བསམ་པ་ལ། རྗེ་བཙུན་གྱི་མཐུ་བདེན་རུང་མི་བདེན་རུང་། སེར་བ་བདེན་པར་འདུག་སྙམ། འདར་བའི་ངུ་མ་དབྱངས་ཀྱིས་གཡག་རུ་ལ་ཁ་གཏད་ནས་དབྱངས་འདི་ཕུལ་ལོ།། ",
  "ཕ་བླ་མ་རྗེ་བཙུན་སྙན་གསོན་དང་།། འབངས་བུ་བརྒྱུད་རས་ཆུང་རྡོར་གྲགས་ང་།། ལྟ་སྒོམ་སྤྱོད་པ་འབྲས་བུ་རྣམས།། མཐོ་དམན་གསལ་གྲིབ་དལ་བྲེལ་དང་།། ཉེས་ལེགས་མེད་པ་རང་སར་གདའ།། རས་གོས་སྐམ་རུང་རློན་རུང་གསོལ་བ་འདེབས།། ཕ་དང་མཉམ་རུང་མ་ཉམ་རུང་གསོལ་བ་འདེབས།། ",
  "ཞེས་ཞུས་པས། རྗེ་བཙུན་གཡག་རུའི་ནང་ནས་ཕྱིར་བྱོན་ཏེ་ནམ་མཁའ་ལ་ལྟ་སྟངས་ཤིག་མཛད་།",
  "",
  "རླུང་ཞི་སྤྲིན་རྣམས་སོ་སོར་དེངས་ནས་ཉི་མ་ཚ་མོ་ཞིག་ཤར་བྱུང་བ་དང་། རས་ཆུང་པ་འི་རས་གོས་རྣམས་སྐམས། དར་ཅིག་བཞུགས་པའི་བར་ལ་རྗེ་བཙུན་གྱི་ཞལ་ནས། རས་ཆུང་པ་མཐུ་རང་དག་ཁྱོད་རྒྱ་གར་ལ་འགྲོ་མི་དགོས་ངས་ཀྱང་ཤེས། ཆོས་ཕྱག་རྒྱ་ཆེན་པོ་དང་ནཱ་རོ་ཆོས་དྲུག་གིས་ཚིམ་ནས་རྒྱ་གར་ལ་མ་ཕྱིན་པ་ཡིན། ད་ཁྱོད་རྒྱ་གར་ལ་ཕྱིན་ནས་འདོད་པའི་ཆོས་རྣམས་ཐོབ་པ་ལེགས་གསུངས་པས། ",
  "རས་ཆུང་པ་ན་རེ། བླ་མ་ལགས་ང་གྲང་ལྟོགས་གཉིས་ཀ་འཛོམ་གདའ་བས་རུ་བ་ཕ་གི་ལ་བསོད་སྙོམས་ལ་འབྱོན་ཞུས་པས་བསོད་སྙོམས་བྱེད་པའི་དུས་མིན་གསུངས་པ་ལ། དུས་ལྟོགས་པའི་དུས་འདི་ཀ་ལགས་པ་ས་ཅིས་ཀྱང་འབྱོན་པར་ཞུ་ཞུས་པས། འོ་ན་འདོང་ཞིག། སྣ་གཏད་ཀྱི་དང་པོ་ལ་རྟེན་འབྲེལ་གྱི་སུམ་གཉིས་ཡོད་པ་ཡིན་པས། ཡ་སྣའི་སྦྲ་མོ་ཆེ་ལ་ཐོག་མར་སློང་གསུངས་པས། རས་ཆུང་པ་ས་བསོད་སྙོམས་པ་ཉེ་བརྡུངས། ཆེན་པོ་ལ་མ་རྔམ། ཆུང་ངུ་ལ་མ་བརྙས་བྱ་བ་ཡིན་པས་རུ་སྣའི་སྦྲ་ཆུང་འདི་ནས་སློང་དགོས་ཞུ་བ་ལྟར། སྦྲ་ཆུང་སེར་པོ་དེའི་སྒོར་བྱོན་ནས་བསོད་སྙོམས་དགོས་གསུངས་པས། ནང་ནས་རྒན་མོ་འཇིགས་སུ་རུང་བ་ཞིག་བྱུང་བ་དེ་ན་རེ། རྣལ་འབྱོར་པ་ནང་ནུབ་མེད་པར་སྤྲང་ནུས་དེ་ལས་ལ་བཟང་སྟེ། ངེད་རྣམས་ཀྱིས་སྐྱེལ་ཡང་མི་ཟིན་པར་འདུག། ཁྱེད་རྣམས་ཟ་འདོད་པ་རང་གིས་ཆོག་པ་མིན། མི་ལ་ཡོད་དགོས། ང་རང་གི་ནང་ན་ཡོད་པ་ད་ནང་ནས་སློང་མོ་བ་ལ་བྱིན་ཚར་ནས་མེད། གཞན་ལ་སློངས་ཤིག་ཟེར་ངན་སྨྲས་ལབ་ཏུ་བྱུང་བས། རྗེ་བཙུན་གྱི་ཞལ་།",
  "དོ་ནུབ་བཟའ་མི་ཟ་བར་འདུག་གིས་ཉི་མ་ཡང་རྒས་སོང་། ཉལ་དུ་འགྲོ་གསུང་རུ་བ་དེའི་ཕ་ཚད་དུ་གཟིམས་པས། ནམ་ཕྱེད་ཙམ་ན་རུ་བ་དེ་རྣམས་ཀུ་ཅོ་དི་རེ་འདུག། ནམ་སྨད་ཀུ་ཅོ་ཞི་སོང་བ་དང་། ཉི་མ་ཤར་རྗེ་བཙུན་གྱི་ཞལ་ནས། རས་ཆུང་པ་རུ་བ་རྣམས་ལ་ལྟོས་དང་གསུང་། ",
  "བལྟས་པ་ས་མདང་བསོད་སྙོམས་མ་བྱིན་པའི་ཨ་ལྡིང་དེ་མིན་པ་གཅིག་ཀྱང་མི་འདུག་ཞུས་པས། འོ་ན་དེར་དོང་ཞིག་ཟ་རྒྱུ་དང་བྱེད་རྒྱུ་གཉིས་ཀ་ཡོད་དོ་གསུང་། དཔོན་སློབ་གཉིས་ཀྱིས་བྱོན་པས་རྒན་མོ་དེ་དུས་ལ་བབ་པ་དང་། ཡུལ་གཉན་པ་ལ་ངན་སྨྲས་སོང་བས་ཤི། ",
  "ནོར་རྣམས་རུ་བས་ཁྱེར། ཟ་རྒྱུ་མར་ཐུད་ཙམ་པ་སྒྱེའུ་གང་དང་། ཞོ་ཟོ་བ་གང་བསྙལ་འདུག་པས་རྗེ་བཙུན་གྱི་ཞལ་ནས་བུ་རས་ཆུང་པ་ཆོས་ཐམས་ཅད་འདི་དང་འདྲ། མདང་མོ་ལ་འདི་རྣམས་ཕངས་པོ་ཡོད་དེ། ད་ནང་འོ་སྐོལ་གཉིས་ལ་བོར་འདུག། ཁ་ཟས་འདོད་དང་སྤྲོད་ཅིག་གསུང་། ",
  "དཔོན་སློབ་གཉིས་ཀྱིས་མོའི་རྫས་ལ་ཚོགས་འཁོར་མཛད། ལྷག་མ་ཟ་ཉན་པ་རྣམས་རས་ཆུང་པ་འི་ཁྲེས་པོར་དྲགས་ཏེ་འགྲོ་གྲབས་བྱས་པས། ",
  "རྗེ་བཙུན་གྱི་ཞལ་ནས། རས་ཆུང་པ་རོ་ཟས་ཟོས་ནས་རོ་ལས་མ་བྱས་ན་མི་འོང་བས། འཇིག་རྟེན་གྱི་ཁ་ལུགས་ལ་ཟས་རྒན་གྱིས་ཟ། ལས་གཞོན་གྱིས་བྱེད་བྱ་བ་ཡིན་པས་ཁྱོད་ཀྱིས་རོ་ཁུར་ངས་རོ་སྣ་བྱེད་གསུངས་པས། རས་ཆུང་པ་གྲིབ་ལ་འཛེམ་པས་མི་འཐད་བཞིན་རྒན་མོའི་རོ་ཁུར་བའི་སྣ་རྗེ་བཙུན་གྱིས་དྲངས་ཏེ་སྤང་ཁ་ཞིག་ཏུ་སླེབ་པ་དང་ད་འདིར་ཞོག་ཅིག་གསུང་།",
  "",
  "སྦ་བེར་དེའི་སྙིང་གར་བཙུགས་ནས། རས་ཆུང་པ་འདི་ལྟ་བུའི་འཆི་བ་སྐྱེ་འགྲོ་ཐམས་ཅད་ལ་ཡོད་པས་འོང་བ་མ་ཤེས་པ་ཚོའི་ལྷ་ཆོས་ཀྱི་སྐལ་པ་ཆད་ངེས་པས། འོ་སྐོལ་གཉིས་ཀྱང་ཞེ་ཟོན་དྲག་པོ་བྱེད་དགོས་གསུང་། མི་རྟག་སྒྱུ་མའི་དཔེ་དྲུག་འདི་མགུར་དུ་གསུངས་སོ།། ",
  "བླ་མའི་བཀའ་དྲིན་བསམ་ལས་འདས།། མི་རྟག་རྒྱུད་ལ་སྐྱེས་པས་བྱས་ཚད་ཆོས་སུ་སོང་།། ",
  "འཆི་བ་ཡང་ཡང་དྲན་པས་ལེ་ལོའི་བདུད་ལས་རྒྱལ།། ནམ་འཆི་ཤེས་རྒྱུ་མེད་པ་མདང་གི་རྒན་མོ་འདྲ།། རས་ཆུང་རང་རྒྱུད་མ་གྱོང་བླ་མའི་བཀའ་ལ་ཉོན།། ",
  "ཕྱི་སྣང་བ་འི་ཡུལ་ལ་ཕར་ལྟོས་དང་།། སྣང་བ་མི་རྟག་པ་མདང་གི་རྨི་ལམ་འདྲ།། རྨི་ལམ་དྲན་བཞིན་འཁྲུལ་པ་ས་བློ་མ་བདེ།། འཁྲུལ་པ་རྩད་ནས་ཆོད་དམ་རས་ཆུང་པ།། བདག་བསམ་བཞིན་ལྷ་ཆོས་དྲན་པར་བྱུང་།། ",
  "ནང་སྐྱིད་འདོད་གཟུགས་ཀྱི་ཐོ་ཡོར་འདི།། ཅི་ཕན་སྒྲུབ་ཚད་སྡུག་བསྔལ་རྒྱུ།། མི་གཙང་རྫས་ཀྱི་རྐྱལ་པ་ལ།། རང་རྩིས་མ་བྱེད་གླུ་འདི་ཉོན།། རང་གི་ལུས་ལ་ཚུར་བལྟས་པ་ས།། མི་རྟག་དྲི་ཟའི་གྲོང་ཁྱེར་འདྲ།། སློང་ཞིང་འཇིག་པས་བློ་མ་བདེ།། ",
  "སྐྱེ་འཆི་ཆོད་དམ་རས་ཆུང་པ།། བདག་བསམ་བཞིན་ལྷ་ཆོས་དྲན་པར་བྱུང་།། བསམ་ངན་མི་ལ་སྐྱིད་སྐལ་མེད།། ཙབ་ཙོབ་བློ་མང་གྱོད་ཀྱི་གཞི།།",
  "",
  "རང་གཤིས་ངན་པ་རང་གི་བྱུར།། ",
  "སེམས་རྟོགས་འདོད་མ་ཆེ་གླུ་འདི་ཉོན།། ནང་འཛིན་པའི་སེམས་ལ་ཚུར་བལྟས་པ་ས།། མི་རྟག་ཤིང་ཁའི་བྱིའུ་འདྲ།། བཞག་སར་མི་སྡོད་བློ་མ་བདེ།། སེམས་བཙན་ས་ཟིན་ནམ་རས་ཆུང་པ།། བདག་བསམ་བཞིན་ལྷ་ཆོས་དྲན་པར་བྱུང་།། ནང་དབུགས་སྲོག་རྟ་རྔའི་ཉག་མ་ཙམ།། ཆད་ལ་ཁད་པ་འི་བྲེང་བྲེང་པོ།། མདང་སུམ་རྒན་མོའི་དབུགས་དང་འདྲ།། ",
  "ཚེ་འདི་ལ་མ་ཞེན་གླུ་འདི་ཉོན།། ནང་འགྱུ་བའི་དབུགས་ལ་ཚུར་བལྟས་པ་ས།། དབུགས་མི་རྟག་བར་སྣང་ན་བུན་འདྲ།། ན་བུན་ཡལ་ནས་འགྲོ་བས་བློ་མ་བདེ།། འགྱུ་བ་རང་སར་ཕྱེད་དམ་རས་ཆུང་པ།། བདག་བསམ་བཞིན་ལྷ་ཆོས་དྲན་པར་བྱུང་།། རིགས་ངན་གྱི་ཉེ་བ་འགྲོགས་ཤིང་སྡང་།། མི་ངན་གྱི་གྲོགས་པོས་གཏམ་ངན་སློང་།། ཕན་ཨེ་ཐོགས་རྒན་མོའི་ཁྱིམ་མཚེས་འདྲ།། ",
  "བུ་རེ་བ་མ་ཆེ་གླུ་འདི་ཉོན།། འདུས་པའི་གྲོགས་ལ་ཚུར་བལྟས་པ་ས།། གྲོགས་མི་རྟག་ཚོང་འདུས་མགྲོན་པོ་འདྲ།། འདུས་ནས་འབྲལ་བར་ངེས་པས་བློ་མ་བདེ།། འབྲེལ་བ་གོང་དུ་ཞོགས་སམ་རས་ཆུང་པ།། བདག་བསམ་བཞིན་ལྷ་ཆོས་དྲན་པ་བྱུང་།།",
  "ནོར་བསོགས་ཚད་བདག་པོས་མི་སྤྱོད་པར།། སྲིད་པ་ལས་ཀྱི་ཆོས་ལུགས་ཡིན།། ",
  "སེར་སྣས་བསགས་པའི་ནོར་རྫས་རྣམས།། རྒན་མོའི་སྔས་ཀྱི་ཕྱེ་ཐུམ་འདྲ།། ",
  "སེམས་ཆགས་ཞེན་མ་ཆེ་གླུ་ལ་ཉོན།། བསགས་པའི་ནོར་ལ་ཚུར་བལྟས་པ་ས།། ནོར་མི་རྟག་སྦྲང་མའི་སྦྲང་རྩི་འདྲ།། ",
  "བདག་ཟས་གཞན་གྱིས་སྤྱོད་པས་བློ་མ་བདེ།། སེམས་ཉིད་གཏེར་ཁ་ཕྱེད་དམ་རས་ཆུང་པ།། བདག་བསམ་བཞིན་ལྷ་ཆོས་དྲན་པར་བྱུང་།། ",
  "ཞེས་གསུངས་ནས། རྒན་མོའི་རུས་པའི་ལས་རྣམས་རྫོགས་པར་མཛད། ",
  "རྣམ་ཤེས་ཆོས་ཀྱི་དབྱིངས་སུ་དྲངས་ཏེ། ཕྱེ་སོགས་གསོལ་དུ་རུང་བ་རྣམས་བསྣམས་ནས། བེ་རྩེའི་འདོད་ཡོན་གྱི་རྫོང་དུ་བྱོན་ནོ།། ",
  "གཡག་རུའི་དངོས་གཞི་སྟེ་སྐོར་ཚོ་གཉིས་པ་འོ།།།། ",
  "དེ་ནས་རྗེ་བཙུན་ཡབ་སྲས་བེ་རྩེ་ལ་བཞུགས་པའི་དུས་སུ་རས་ཆུང་པ་མཁྱེན་རྒྱས་ཐུགས་དགྱེས་པའི་ངང་ལ་ཐུགས་བསམ་སྣ་ཚོགས་འདུག་པ་རྗེ་བཙུན་གྱིས་དགོངས་ནས། ནམ་ཞིག་རྗེ་བཙུན་གྱིས་རས་ཆུང་པ་ཁྱོད་ལ་ཉམས་ཇི་ལྟ་བུ་འཆར་ཞིང་འདུག་གསུངས་པས། ",
  "རས་ཆུང་པ་ས་རྗེ་བཙུན་ལ་ཉམས་ཤར་ཚུལ་འདི་མགུར་དུ་ཕུལ་ལོ།། བདག་བླ་མའི་དྲུང་དུ་འདུག་ཙ་ན།། མཚོན་ངར་མ་ལྟ་བུའི་ཉམས་ཤིག་ཤར།། ",
  "ཕྱི་ནང་སྒྲོ་འདོགས་ཆོད་པ་བློ་རེ་བདེ།། མང་པོའི་ནང་ན་འདུག་ཙ་ན།། མར་མེ་ལྟ་བུའི་ཉམས་ཤིག་ཤར།། ",
  "གདམས་ངག་གཞན་ལ་གསལ་འདེབས་བློ་རེ་བདེ།། གངས་དཀར་གྱི་རྩེ་ལ་འདུག་ཙ་ན།། དར་སེང་དཀར་མོ་ལྟ་བུའི་ཉམས་ཤིག་ཤར།། ",
  "གཞན་སྣང་ཟིལ་གྱིས་ནོན་པ་བློ་རེ་བདེ།།",
  "བྲག་དམར་གྱི་ལོགས་ལ་འདུག་ཙ་ན།། བྱ་རྒྱལ་རྒོད་པོ་ལྟ་བུའི་ཉམས་ཤིག་ཤར།། ",
  "ཕྱི་རྒྱ་རླབས་ཀྱིས་ཆོད་པ་བློ་རེ་བདེ།། ཕྱོགས་མེད་རྒྱལ་ཁམས་འགྲིམས་ཙ་ན།། སྟག་ཆུང་བུང་བ་ལྟ་བུའི་ཉམས་ཤིག་ཤར།། ",
  "རེག་ལ་ཆགས་པ་མེད་པ་བློ་རེ་བདེ།། འཁོར་བའི་ནང་ན་འདུག་ཙ་ན།། མེ་ཏོག་པདྨ་ལྟ་བུའི་ཉམས་ཤིག་ཤར།། ",
  "འཇིག་རྟེན་སྐྱོན་གྱིས་མ་གོས་བློ་རེ་བདེ།། འཇིག་རྟེན་པ་འི་ཁྲོད་ན་འདུག་ཙ་ན།། དངུལ་ཆུ་དཀར་མོ་ལྟ་བུའི་ཉམས་ཤིག་ཤར།། ",
  "རེག་ལ་གོས་པ་མེད་པ་བློ་རེ་བདེ།། དད་ལྡན་ཉ་མའི་གསེབ་ན་འདུག་ཙ་ན།། རྗེ་བཙུན་མི་ལ་ལྟ་བུའི་ཉམས་ཤིག་ཤར།། ",
  "གདམས་ངག་དབྱངས་སུ་ལེན་པ་བློ་རེ་བདེ།། བློ་བདེ་བ་བླ་མའི་བཀའ་དྲིན་ལགས།། ",
  "སེམས་མ་བཅོས་པ་འདི་སངས་རྒྱས་སུ་འདུག། ",
  "ཅེས་ཞུས་པས་རྗེ་བཙུན་གྱི་ཞལ་ནས་དེ་རྣམས་ང་རྒྱལ་དང་མ་ནོར་ན་བླ་མའི་བཀའ་དྲིན་དུ་ཤེས་པ་ངོ་མཚར་ཆེ་བས་ལེགས་འདུག་སྟེ། ",
  "ཉམས་དེ་ལ་ལྟ་བ་འདི་འདྲ་ཞིག་དགོས་པ་ཡིན་ཏེ་མེད་པ་འདྲ་གསུངས་ནས་མགུར་འདི་གསུངས་སོ།། ",
  "ང་སྙིང་རྗེ་གཏིང་ནས་སྐྱེས་ཙ་ན།། ཁམས་གསུམ་འཁོར་བའི་སེམས་ཅན་རྣམས།། མེ་འོབས་ནང་དུ་ཆུད་པ་འདྲ།། ",
  "མཚོན་བྱེད་སྙན་ཁུང་བརྒྱུད་པ་ཡི།། གདམས་ངག་སྙིང་ལ་ཞེན་པ་དེ།། ལན་ཚ་ཆུ་ལ་ཐིམ་པ་འདྲ།། ",
  "ཡེ་ཤེས་ནང་ནས་ཤར་ཙ་ན།། ཡིན་མིན་ཐེ་ཚོམ་ཕྲེང་བ་དེ།། མཉམ་རྗེས་རྨི་ལམ་སངས་པ་འདྲ།། ",
  "ལྟ་བས་བདེ་ཆེན་ཟིན་ཙ་ན།། འདི་ལྟར་སྣང་བའི་ཆོས་རྣམས་ཀུན།། རང་གྲོལ་ཆབ་ཀྱི་ལྦུ་བ་འདྲ།། ",
  "ཤེས་བྱ་གཤིས་ལ་ཕེབས་ཙ་ན།། གནས་ལུགས་རིག་པའི་ཡེ་ཤེས་འདི།། སྤྲིན་ཐག་ཆད་པའི་ནམ་མཁའ་འདྲ།། ",
  "འགྱུ་བ་དྭངས་སྙིགས་ཕྱེད་ཙ་ན།། རང་བྱུང་རིག་པའི་ཡེ་ཤེས་འདི།། དངུལ་དཀར་མེ་ལོང་ཕྱིས་པ་འདྲ།།",
  "",
  "ཀུན་གཞི་ཆོས་སྐུར་ཐིམ་ཙ་ན།། སྐྱེ་གནས་སྲིད་ལེན་ཕུང་པོ་དེ།། སྒོ་ང་རྡོག་པས་བརྫིས་པ་འདྲ།། ",
  "འཛིན་པའི་ཐག་པ་ཆད་ཙ་ན།། ས་མཚམས་སྲིད་པའི་བར་དོ་དེ།། སྦྲུལ་ལས་བྱས་པའི་མདུད་པ་འདྲ།། ",
  "སྤྱོད་པ་བླང་དོར་གྲོལ་ཙ་ན།། སེམས་བྱ་བྲལ་ངང་ལ་གནས་པ་དེ།། རྩལ་གསུམ་རྫོགས་པའི་སེང་གེ་འདྲ།། ",
  "སྣང་གསལ་སྟོང་གསལ་ཡེ་ཤེས་གསལ།། གསལ་བ་གསུམ་དང་འགྲོགས་ཙ་ན།། སྤྲིན་མེད་མཁའ་ལ་ཉི་ཤར་འདྲ།། ",
  "ཡུལ་དང་དབང་པོ་རྟ་གཡག་གྱེས།། སེམས་དང་ཕུང་པོ་འཆིང་ཐག་ཆད།། མི་ལུས་རིན་ཆེན་ཆུད་ལགས་ན།། ང་རྣལ་འབྱོར་བྱ་བ་ཚར་ནས་གདའ།། ",
  "བུ་ཁྱོད་ལ་དེ་འདྲ་ཅང་ཡོད་དམ།། ང་རྒྱལ་མ་ཆེ་རས་ཆུང་པ།། ཞེས་གསུངས་པས། རས་ཆུང་པ་ལ་ཐུགས་སྐྱེད་ནར་བ་ཞིག་བྱུང་སྐད། ",
  "དེ་ནས་རྗེ་བཙུན་གྱི་ཞལ་ནས། ད་འོ་སྐོལ་ཕ་བུ་ལ་ཕྱིའམ་ཏི་སེ་སོགས་མི་མེད་ཀྱི་ལུང་སྟོང་ཞིག་ཏུ་སྒོམ་དུ་འགྲོ་གསུངས་པས། རས་ཆུང་པ་ས་བདག་ལུས་ངལ་དུབ་ཆད་གདའ། གྲོང་ཐག་ཉེ་བའི་དགོན་པ་ཞིག་ཏུ་ལུས་ཟུངས་གསོ་ཞིང་མ་བསྡད་ན། འགྲུལ་དང་སྒོམ་ཕེར་བ་མི་འདུག་ལགས་ཞུས་པས། ",
  "རྗེ་བཙུན་གྱིས་ཆོས་སྙིང་ནས་བྱེད་ན་འདི་བཞིན་བྱས་པས་ཆོག་ཅེས་ཆོག་པ་བརྒྱད་ཀྱི་མགུར་འདི་གསུངས་སོ།། ",
  "བུ་དགོན་པ་རང་གི་ལུས་ཀྱིས་ཆོག། ལུས་གནད་ལྷ་ཡི་ཕོ་བྲང་ཡིན།། ",
  "བླ་མ་རང་གི་སེམས་ཀྱིས་ཆོག། ངེས་ཤེས་དམ་པའི་སྐྱེས་མཆོག་ཡིན།། ",
  "དཔེ་ཆ་ཕྱི་ཡི་ཡུལ་གྱིས་ཆོག། སྣ་ཚོགས་ཐར་པའི་ལམ་དཔེ་ཡིན།། ",
  "ཟས་སུ་ཏིང་འཛིན་ཟོས་པས་ཆོག། ཞི་གནས་ལྷ་ཡི་ཕ་འབབས་ཡིན།། ",
  "གོས་སུ་གཏུམ་མོ་གྱོན་པས་ཆོག། བདེ་དྲོད་མཁའ་འགྲོའི་ན་བཟའ་ཡིན།།",
  "",
  "གཉེན་ལ་འབྲེལ་ཐག་བཅད་པས་ཆོག། གཅིག་པུ་ལྷ་ཡི་ཚོགས་དཔོན་ཡིན།། སྡང་བའི་དགྲ་ལ་བྱོལ་བས་ཆོག། དགྲ་བོ་མགྲོན་པོ་ལམ་འཁྱམས་ཡིན།། བགེགས་ལ་སྟོང་ཉིད་བསྒོམས་པས་ཆོག། སྣ་ཚོགས་ཆོ་འཕྲུལ་ཉམས་སྣང་ཡིན།། ཡིན་ལུགས་སྤྱོད་ན་དེ་ལྟར་མཛོད།། ",
  "འདི་བཞིན་མི་བྱེད་ལོག་པ་འི་ལམ།། ང་མི་རྒན་འཆི་ཚིས་བྱེད་པ་ལ།། ཁྱོད་དང་ཡུན་རིང་ལབ་མི་ཁོམ།། ཁྱོད་གཞོན་ནུ་ཤ་སྙིང་ཁྲག་རྒྱས་ལ།། ཕན་པར་ལབ་ཀྱང་ཉན་པ་མེད།། རང་རྩིས་ཞེ་ཡུལ་ལོག་པ་ལ།། དྲང་པོར་སྨྲས་ཀྱང་ཆུད་ཟོས་ཡིན།། བསྒོམས་ན་ང་ཡི་ཕྱི་ལ་ཤོག། མི་བསྒོམ་ཁྱོད་རང་ཅི་བསམ་གྱིས།། ",
  "ཞེས་གསུངས་ནས་གཤེགས་གྲབ་མཛད་པས། རས་ཆུང་པ་ས་ན་བཟའ་ནས་འཇུས་ཏེ། གསུང་ལན་དུ་མི་ཆོག་པ་བརྒྱད་ཀྱི་དབྱངས་འདི་ཕུལ་ལོ།། ",
  "དགོན་པ་ལུས་ཀྱིས་ཆོག་ལགས་ཀྱང་།། ཉལ་ས་བླ་གབ་ཅིས་ཀྱང་དགོས།། ཆར་རླུང་དགྲ་བོ་སུ་ལའང་གནོད།། དེས་ཀྱང་མ་ཆོག་པ་ཞིག་བྱུང་།། ",
  "བླ་མ་སེམས་ཀྱིས་ཆོག་ལགས་ཀྱང་།། ངོ་སྤྲོད་བླ་མ་ཅིས་ཀྱང་དགོས།། གསོལ་འདེབས་ཡུལ་ཞིག་མེད་ཐབས་མེད།། དེས་ཀྱང་མ་ཆོག་པ་ཞིག་བྱུང་།། ",
  "དཔེ་ཆ་ཡུལ་གྱིས་ཆོག་ལགས་ཀྱང་།། ཐེ་ཚོམ་བར་ཆད་གར་ཡང་སླེབ།། གསལ་འདེབས་བེའུ་བུམ་མེད་ཐབས་མེད།། དེས་ཀྱང་མ་ཆོག་པ་ཞིག་བྱུང་།། ",
  "ཏིང་འཛིན་ཟས་ཀྱིས་ཆོག་ལགས་ཀྱང་།། འཚོ་བ་ལུས་འཚོ་ཅིས་ཀྱང་དགོས།།",
  "སྒྱུ་མའི་ལུས་པོ་ཟས་ལ་བརྟེན།། དེས་ཀྱང་མ་ཆོག་པ་ཞིག་བྱུང་།། ",
  "གོས་སུ་གཏུམ་མོས་ཆོག་ལགས་ཀྱང་།། ངོ་ཚའི་རིབ་མ་གར་ཡང་དགོས།། འཕྲལ་གྱི་ཁྲེལ་ལ་སུ་ཡང་འཇིགས།། དེས་ཀྱང་མ་ཆོག་པ་ཞིག་བྱུང་།། ",
  "གཉེན་དང་འབྲེལ་ཐག་བཅད་ལགས་ཀྱང་།། མཐུན་འཇུག་སྤྱོད་པ་གར་ཡང་དགོས།། གྲོགས་ལ་བཟང་ངན་སུ་ལའང་ཡོད།། དེས་ཀྱང་མ་ཆོག་པ་ཞིག་བྱུང་།། ",
  "དགྲ་ལ་བྱོལ་བས་ཆོག་ལགས་ཀྱང་།། མི་ངན་ལམ་སྒོ་གར་ཡང་འཇུག། ཞེ་སྡང་དགྲ་བོས་གར་ཡང་སླེབ།། དེས་ཀྱང་མ་ཆོག་པ་ཞིག་བྱུང་།། ",
  "བགེགས་ལ་སྟོང་ཉིད་སྒོམ་ལགས་ཀྱང་།། འབྱུང་པོ་ཡི་དྭགས་བསམ་པ་ངན།། ངར་འཛིན་འགོང་པོ་ཐུལ་བར་དཀའ།། དེས་ཀྱང་མ་ཆོག་པ་ཞིག་བྱུང་།། ",
  "བླ་མའི་དྲུང་དུ་འཚམས་པར་སླེབ།། གང་ལྟར་བྱས་ཀྱང་སྐྱིད་དུ་རེ།། འབྱོན་ས་བདག་གི་འདོད་པ་བཞིན།། རེ་ཞིག་ཡུལ་དུ་འབྱོན་པར་ཞུ།། ",
  "ཞེས་ཞུས་པས། རྗེ་བཙུན་གྱི་ཞལ་ནས། འོ་འོང་བས་བྱས་ན་ང་བཞིན་ཆོག་པར་འདུག། མི་འོང་བས་བྱས་ན་ཁྱོད་བཞིན་མི་ཆོག་པར་འདུག། ཁྱོད་ཅིས་ཀྱང་མི་མེད་ཀྱི་རི་ལ་མི་འགྲོ་ན་རེ་ཞིག་སྤོ་མཐོ་ལ་ཆོས་གསུང་། དཔོན་སློབ་གཉིས་བྲག་དམར་སྤོ་མཐོ་ལ་ཕེབས་སོ།།",
  "",
  "གཡག་རུའི་མཇུག་གི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་ཡབ་སྲས་དེ་ཉིད་སྤོ་མཐོ་ལ་བྱོན་ཏེ་བྲིན་གྱི་ཐད་སོར་ཕེབས་པ་ལས། རས་ཆུང་པ་ས་བདག་དོ་ནུབ་འདིར་བསྡད་ནས་བྲིན་གྱི་ཡོན་བདག་རྣམས་ལ་ཕྲད་ཞུས་པས། ",
  "རྗེ་བཙུན་གྱི་ཞལ་ནས། བུ་ཐོག་མར་གྲྭ་པ་བུ་སློབ་ཡོན་བདག་གང་གིས་ཀྱང་མ་ཚོར་བར་འོ་སྐོལ་ཕ་བུ་གཉིས་རང་སྤོ་མཐོར་འགྲོ་གསུང་། རས་ཆུང་པ་ཐུགས་མི་རངས་བཞིན་བྱོན་ཏེ་ཡབ་སྲས་གཉིས་བྲག་དམར་སྤོ་མཐོའི་སྐྱིད་ཕུག་ཉི་མ་རྫོང་དུ་ཕེབས་སོ།། ",
  "དེ་ནས་རྗེ་བཙུན་གྱི་ཞལ་ནས་རས་ཆུང་པ་ཁྱོད་ཀྱིས་ཆུ་ལོངས་ཤོག་ཅིག། ངས་མེ་གཏང་གིས་གསུང་། ",
  "རས་ཆུང་པ་ས་ཆུ་ལེན་དུ་ཕྱིན་ནས་ཆུ་ལོན་ཏེ་ཡར་སླེབ་པའི་ཚེ། སྤོ་མཐོ་དང་སྐྱིད་ཕུག་གི་བར་གྱི་ཐང་དེ་ཡངས་ཤིང་རྒྱ་ཆེ་ལ་ཡིད་དུ་འོང་བ་ཞིག་ཏུ་གྱུར་པའི་དབུས་ན་རྐྱང་མ་གཅིག་ལ་བུ་གཅིག་སྐྱེས། མ་བུ་དེ་གཉིས་ལ་བུ་རེ་རེ་སྐྱེས། དེ་དག་ལ་ཡང་བུ་རིམ་པར་སྐྱེས་ནས་རྐྱང་མ་བརྒྱ་བུ་བརྒྱ་བྱུང་བ་ཀུན་རྩེད་མོ་རྩེ་ཞིང་འདུག་པས། ",
  "དཔལ་ཐང་གི་རྐྱང་བས་ཀྱང་ཡ་མཚན་ཆེ་བར་འདུག་སྙམ་རེ་ཞིག་ལྟད་མོ་ལ་ཡེངས་པའི་བར་ལ། རྗེ་བཙུན་གྱིས་མེ་བཏང་ནས་རས་ཆུང་པ་འི་བེའུ་བུམ་ཁ་ཕྱེ་སྟེ། ཐུགས་རྗེ་ཆེན་པོའི་ངང་ནས་བདེན་ཚིག་གསུངས་པ། ངས་རྒྱ་གར་ལ་ཚོལ་དུ་བཏང་བ་ལུས་མེད་མཁའ་འགྲོའི་ཆོས་ལ་སོགས་ཏེ་བསྟན་པ་དང་སེམས་ཅན་ལ་ཕན་ཐོགས་པ་རྣམས་ནམ་མཁར་མཁའ་འགྲོ་རྣམས་ཀྱི་ཕྱག་ཏུ་བཞེས་ཤིག། ",
  "མུ་སྟེགས་ཀྱི་ངན་སྔགས་ལ་སོགས་ཏེ་བསྟན་པ་དང་སེམས་ཅན་ལ་གནོད་པ་རྣམས་ཆོས་སྐྱོང་རྣམས་ཀྱིས་ཟུར་དུ་ཕྱེ་ལ་ཞོག་ཅིག་གསུངས་ནས། ཅུང་ཟད་དགོངས་པ་ལ་བཞུགས་པའི་བར་ལ་དཔེ་ཆ་སྤྱི་མེད་པའི་ཤོག་རིལ་འགའ་རེ་ལུས་བྱུང་བ་མེ་ལ་བསྲེགས་ཟིན་པའི་ཚེ། ",
  "རས་ཆུང་པ་འི་གཟིགས་སྣང་གི་རྐྱང་རྣམས་ཀྱི་དྲག་པ་གཅིག་སྤྱང་ཀིར་སོང་བ་དེས། རྐྱང་ཀུན་དེད་ནས་ལ་གཅིག་བརྒལ་སོང་བ་དང་། རས་ཆུང་པ་འི་ཐུགས་ལ་ང་དེ་ཙམ་ཞིག་ཡེངས་འདུག། ད་མ་ཕྱིན་ན་རྗེ་བཙུན་གྱིས་བཀྱོན་དུ་བྱུང་དོགས་ཡོད་བསམ་མྱུར་དུ་བྱོན་པས། སྤྲིན་ཟམ་གྱི་ཐད་དུ་ཤོག་དུད་ཀྱི་དྲི་མ་ཆིལ་བྱུང་བ་དང་། ངའི་དཔེ་ཆ་རྣམས་བསྲེགས་སམ་སྙམ་ཕྱིན་པས། བེའུ་བུམ་གྱི་ཤུབས་དེ་སྟོང་ལྷེབ་བེ་འདུག་པ་ལས་སྙིང་ཐོན་འགྲོ་བ་ལྟ་བུའི་སེམས་མི་དགའ་བའི་ངང་ནས། བདག་གིས་དཔེ་ཆ་རྣམས་གར་ཐལ་ཞུས་།",
  "",
  "ཁྱོད་ཀྱིས་ཆུ་དུས་ལ་ཁྱེར་མ་བྱུང་བས་ཤི་བ་ཡིན་པར་འདུག། ཁྱོད་ཤི་རྟིང་ངས་དཔེ་ཆ་ལ་བེད་མི་ཆོད་ཅིང་དགེ་སྦྱོར་གཡེང་བར་འདུག་སྙམ་དགོས་མེད་ཀྱི་དཔེ་ཆ་རྣམས་མེ་ལ་བསྲེགས། ཁྱོད་ཅི་ལ་འགོར་གསུངས་པས། ",
  "རས་ཆུང་པ་སྔ་ནས་ང་རྒྱལ་ཡོད་པའི་ཁར། བླ་མས་ཀྱང་ཆགས་སྡང་མཛད་པར་འདུག་སྟེ། ཁོང་གིས་ང་ལ་འདི་ཙམ་ཕོད་ན། ང་སླར་ཡང་ཏི་ཕུའི་དྲུང་དུ་བཟློག་གམ། ཡང་ན་རྒྱལ་ཁམས་ལ་འགྲོ་དགོས་སྙམ་པའི་དད་པ་རྩ་བ་ནས་ལོག་པའི་ངང་ལ། དར་ཅིག་ཁ་རོག་པ་ར་འདུག། དེ་ནས་བདག་གིས་རྐྱང་མ་བརྒྱ་བུ་བརྒྱ་ལ་ལྟད་མོ་ལྟ་ཞིང་བསྡད་པས་ཕུང་ལགས། ",
  "རྗེ་བཙུན་རང་གིས་གནང་བ་འི་གསེར་དང་། བདག་གིས་སྒོ་གསུམ་གྱི་ངལ་དུབ་ཁྱད་དུ་བསད་ནས། རྒྱ་གར་ལ་ཕྱིན་པ་དོན་མེད་དུ་སོང་གདའ། ང་རྒྱལ་ཁམས་ལ་འགྲོ་བར་ཞུ་ཟེར། དད་པ་ལོག་པའི་རྣམ་འགྱུར་མང་དུ་བྱེད་ཅིང་འདུག་པ་ལ། རྗེ་བཙུན་གྱི་ཞལ་ནས། བུ་རས་ཆུང་པ་དད་པ་ལོག་མི་དགོས། ཁྱོད་རང་ལྟད་མོ་ལ་ཡེངས་པས་ལན། བུ་ལྟད་མོ་ལ་དགའ་ན་ངས་བསྟན་གྱིས་ལྟོས་ཤིག་གསུང་། ",
  "རྗེ་བཙུན་རང་གི་སྤྱི་གཙུག་ཏུ་རིན་པོ་ཆེའི་ཁྲི་པདྨ་ཉི་ཟླའི་གདན་གྱི་སྟེང་དུ། སྒྲ་སྒྱུར་མར་པ་དེ་ཉིད་རྡོ་རྗེ་འཆང་དང་དབྱེར་མེད་དུ་བཞུགས་པ་ལ། བརྒྱུད་པའི་བླ་མས་བསྐོར་བ་དང་། སྤྱན་དང་སྙན་གཡས་གཡོན་གྱི་ཐད་ནས་ཉི་ཟླ་འཆར་བ་དང་། ཤངས་གཉིས་ནས་སྣལ་མ་གཞིབ་པ་ལྟ་བུའི་འོད་ཟེར་ཁ་དོག་ལྔ་ལྡན་དུ་འཕྲོ་བ་དང་། སྨིན་མཚམས་ན་འོད་ཀྱི་མཛོད་སྤུ་འོད་ཟེར་སྣ་ཚོགས་འཕྲོ་བ་དང་། ལྗགས་པདྨ་འདབ་བརྒྱད་ཉི་ཟླའི་གདན་དང་བཅས་པར་སོང་བའི་སྟེང་དུ། འོད་ཀྱི་ཨཱ་ལི་དང་ཀཱ་ལི་སྤུ་ཤད་ཀྱིས་བྲིས་པ་ལྟ་བུ་འཁོར་ཞིང་འོད་ཟེར་འཕྲོ་བ་དང་།",
  "ཐུགས་ཀར་འོད་ཟེར་འཕྲོ་བའི་དཔལ་བེའུ་རྣམས་སྤྲུལ་ནས་མགུར་འདི་གསུངས་སོ།། ",
  "བུ་ཅིག་གསོན་དང་རས་ཆུང་པ།། བདག་གི་སྤྱི་བོའི་གཙུག་ཉིད་ན།། སེང་གེས་བཏེག་པ་འི་རིན་ཆེན་ཁྲི།། པདྨ་ཉི་ཟླའི་གདན་སྟེང་ན།། དྲིན་ཅན་མར་པ་ལོ་ཙྪ་དེ།། རྡོ་རྗེ་འཆང་དང་དབྱེར་མེད་ལ།། བརྒྱུད་པའི་བླ་མ་ཐམས་ཅད་ནི།། མུ་ཏིག་བསྟར་ལ་བརྒྱུས་འདྲས་བསྐོར།། ",
  "ཁྱོད་དད་པའི་མིག་གིས་བལྟ་ཤེས་ན།། བྱིན་རླབས་འདོད་དགུའི་ཆར་ལྟར་འབབ།། བུ་ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ",
  "བུ་ཡང་ཅིག་གསོན་དང་རས་ཆུང་པ།། མི་ང་ཡི་རྣ་བའི་རྩེ་མོ་ལས།། ཉི་ཟླ་ཟུང་གཅིག་ཤར་བ་དེ།། འཇའ་ཚོན་ལྟ་བུའི་ངང་ལ་ཤར།། ཐབས་དང་ཤེས་རབ་ཟུང་འཇུག་གི།། འོད་གསལ་འཕེལ་འགྲིབ་མེད་པ་ཡིན།། བུ་ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ",
  "བུ་ཡང་ཅིག་གསོན་དང་རས་ཆུང་པ།། བདག་གི་སྣ་ཡི་བུ་ག་ན།། འོད་ཟེར་ཁ་དོག་སྣ་ལྔ་སྟེ།། རིན་ཆེན་སྐུད་པའི་རྣམ་པ་ཅན།། གསང་བ་སྔགས་ཀྱི་ངོ་བོ་ཉིད།། སྲོག་རྩོལ་དབུ་མར་ཚུད་པ་དེ།། རླུང་རྡོ་རྗེའི་བཟླས་པ་འབྱོངས་པའི་རྟགས།། བུ་ལྟད་མོ་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ",
  "བུ་ཡང་ཅིག་གསོན་དང་རས་ཆུང་པ།། བདག་གི་སྨིན་མའི་བར་མཚམས་ན།། མཛོད་སྤུ་དུང་ལྟར་འཁྱིལ་བ་ལས།། འོད་ཟེར་སྣ་ཚོགས་འཕྲོ་བ་དང་།། དྲི་མེད་སྣང་བའི་བདུད་རྩི་དེ།། སངས་རྒྱས་ཐུགས་རྗེས་བསྐུལ་བའི་འོད།། ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ",
  "བུ་ཡང་ཅིག་གསོན་དང་རས་ཆུང་པ།། ངའི་མགྲིན་པ་སྨྲ་བའི་ལྗགས་རྐན་ནི།། པདྨ་དམར་པོ་འདབ་བརྒྱད་ལ།།",
  "ཉི་ཟླ་ཨཱ་ལི་ཀཱ་ལི་བཞུགས།། རྡོ་རྗེའི་གསུང་སྒྲ་སྒྲོག་བྱེད་པ།། གསུང་རབ་བརྗོད་བྱ་འགག་པ་མེད།། ཁྱོད་གུས་པའི་མིག་གིས་བལྟ་ཤེས་ན།། ཆོས་རྣམས་རང་གི་ངག་ལ་འཆར།། ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ",
  "བུ་ཡང་ཅིག་གསོན་དང་རས་ཆུང་པ།། ངའི་རྡོ་རྗེ་ལུས་ཀྱི་སྙིང་ག་ན།། རིན་ཆེན་དཔལ་བེའུ་འོད་འབར་བ།། སྐུ་གསུམ་འགྱུར་བ་མེད་པ་ཉིད།། སྟོང་ཉིད་སྙིང་རྗེ་དབྱེར་མེད་མཚོན།། ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ཞེས་གསུངས་པས། རས་ཆུང་པ་ཁེལ་ལེ་ལ་འདུག་པ་མིག་ཟུར་བལྟས་ནས། ཤེས་བཞིན་སྡིག་མི་གསོག་པ་ལྟད་མོ་རྐྱང་ཆེ་བར་གདའ། རྗེ་བཙུན་གྲུབ་རྟགས་དེ་ཙམ་སྟོན་པ་སྡིག་མི་མཛད་པས། བདག་གི་དཔེ་ཆ་རྣམས་གནང་བར་ཞུ་ཟེར། ",
  "ཡང་ཁེལ་ལེ་ལ་བསྡད་ནས་རྐང་པ་བྲོ་ཆུང་འཁྲབ། པུས་མོ་དང་གྲུ་མོ་སྤྲད་པའི་ལག་མཐིལ་གཉིས་ཀྱིས་ཀོས་ཀོ་བརྟེན་ནས་བཤུག་གླུ་ལེན་ཅིང་འདུག་པ་ལ། ཡང་རྗེ་བཙུན་གྱིས་སྐུ་ཕྱི་གསལ་ནང་གསལ་གྱི་གསང་གནས་སུ་རྡོ་རྗེ་གདན་བཞི། ལྟེ་བར་བདེ་མཆོག་འཁོར་ལོ། ཐུགས་ཀར་དགྱེས་པ་རྡོ་རྗེ། མགྲིན་པར་མཧཱ་མཱ་ཡ། སྨིན་མཚམས་སུ་སངས་རྒྱས་ཐོད་པ། སྤྱི་བོར་གསང་བ་འདུས་པའི་ལྷ་ཚོགས་འཁོར་དང་བཅས་པ་རྣམས་འཇའི་གུར་ཁང་གི་ནང་དུ་སྐུ་སྣང་ལ་རང་བཞིན་མེད་པ་ཁྲ་ལམ་མེ་བསྟན་ནས་མགུར་འདི་གསུངས་སོ།། ",
  "བུ་ཡང་ཅིག་གསོན་དང་རས་ཆུང་པ།།",
  "རྣལ་འབྱོར་ང་ཡི་ལུས་འདི་ནི།། རྟེན་འབྱུང་བ་ལྷ་མོའི་གཞལ་ཡས་ན།། བརྟེན་པ་རྒྱལ་བའི་ལྷ་ཚོགས་བཞུགས།། གསང་གནས་བདེ་སྐྱོང་འཁོར་ལོ་ན།། དཔལ་རྡོ་རྗེ་གདན་བཞིའི་ལྷ་ཚོགས་རྣམས།། ཟག་མེད་བདེ་བའི་དཀྱིལ་འཁོར་རྒྱས།། ལྷན་ཅིག་སྐྱེས་པ་ཡེ་ཤེས་སྐུ།། ལྟེ་བ་སྤྲུལ་པའི་འཁོར་ལོ་ན།། བདེ་མཆོག་སྤྲུལ་པའི་ལྷ་ཚོགས་རྣམས།། དྲུག་ཅུ་རྩ་གཉིས་དཀྱིལ་འཁོར་དེ།། རྡོ་རྗེ་སྐུ་ཡི་ངོ་བོར་གནས།། སྙིང་ག་ཆོས་ཀྱི་འཁོར་ལོ་ན།། དགྱེས་རྡོར་སྤྲུལ་པའི་ལྷ་དགུ་བཞུགས།། དེ་སེམས་དཔའ་གསུམ་གྱི་ངོ་བོ་ཉིད།། ཐུགས་ཀྱི་རྡོ་རྗེའི་དཀྱིལ་འཁོར་ཡིན།། མགྲིན་པ་ལོངས་སྤྱོད་འཁོར་ལོ་ན།། མ་ཧཱ་མཱ་ཡའི་ལྷ་ཚོགས་བཞུགས།། སྣང་བ་སྒྱུ་མར་རོལ་པ་ཡི།། གསུང་གི་རྡོ་རྗེའི་དཀྱིལ་འཁོར་ཡིན།། སྨིན་མཚམས་དུང་དཀར་འཁོར་ལོ་ན།། སངས་རྒྱས་ཐོད་པའི་ལྷ་ཚོགས་བཞུགས།། ཡེ་ཤེས་རིགས་ཀྱི་དོན་དང་ལྡན།། གཉིས་མེད་རྡོ་རྗེའི་དཀྱིལ་འཁོར་གནས།། སྤྱི་བོ་བདེ་ཆེན་འཁོར་ལོ་ན།། གསང་བ་འདུས་པའི་ལྷ་ཚོགས་བཞུགས།། རྩ་དང་བྱང་སེམས་དབྱེར་མེད་པའི།། བདེ་བ་ཆེན་པོའི་དཀྱིལ་འཁོར་གནས།། བུ་རང་ལུས་ལྷ་སྐུར་སྒོམ་ཤེས་ན།། སྐུ་གསལ་འགྲིབ་མེད་པ་དངོས་སུ་འཆར།། ཐ་མལ་ལུས་ཀྱི་འཇའ་ལུས་འགྲུབ།། བུ་ལྟད་མོ་ཆེ་ན་འདི་ཆེ་མོད།། བུ་དད་པ་མ་ལྡོག་དག་སྣང་བསྐྱེད།། ཅེས་གསུངས་པས། རས་ཆུང་པ་ན་རེ། རྗེ་བཙུན་གྱི་གྲུབ་རྟགས་ཡ་མཚན་ཆེ་།",
  "བདག་དཔེ་མེད་པ་ས་བློ་མི་ཁུགས་པ་གདའ་བས་དཔེ་གནང་བར་ཞུ་ཟེར་བས། ཡང་རྗེ་བཙུན་གྱིས་བྲག་ལ་སོགས་པ་འི་དངོས་པོ་རྣམས་ལ་ཐོགས་མེད་དུ་འབྱོན་པ་དང་། ཕ་བོང་ཞོན་ནས་རྒྱུག་པ་དང་། ཆུའི་ཐོག་ལ་འབྱོན་ཞིང་བཞུགས་པ་དང་། སྐུ་ལས་མེ་འབར་ཞིང་ཆུ་འབབ་པ་དང་། སྐུ་དུ་མར་སྤྲུལ་ནས་སྡུད་པ་དང་། ནམ་མཁའ་ལ་འབྱོན་པ་དང་བཞུགས་པ་ལ་སོགས་པ་འི་སྤྱོད་ལམ་རྣམས་མཛད་བཞིན་མགུར་འདི་གསུངས་སོ།། ",
  "བུ་ཡང་ཅིག་གསོན་དང་རས་ཆུང་པ།། ང་དངོས་པོ་རྣམས་ལ་ཐོགས་མེད་འདི།། སྣང་སེམས་གཅིག་ཏུ་འདྲེས་པའི་རྟགས།། ཕ་བོང་ཞོན་ནས་རྒྱུག་པ་འདི།། ཡུལ་ལ་གྲོང་འཇུག་ནུས་པའི་རྟགས།། ཆུ་ལ་ས་བཞིན་སྤྱོད་པ་འདི།། འབྱུང་བཞི་གཅིག་ཏུ་འདྲེས་པའི་རྟགས།། ལུས་ལས་མེ་འབར་ཆུ་འབྲུབ་འདི།། ཟད་པར་ཟིལ་གྱིས་ནོན་པའི་རྟགས།། དུ་མར་འབྱེད་ཅིང་སྡུད་པ་འདི།། སྤྲུལ་པས་འགྲོ་དོན་ནུས་པའི་རྟགས།། ནམ་མཁར་སྤྱོད་ལམ་སྐྱོང་བ་འདི།། རླུང་སེམས་དབུ་མར་ཆུད་པའི་རྟགས།། བུ་ལྟད་མོ་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། ལོག་ལྟ་མ་བྱེད་གསོལ་བ་ཐོབ།། ",
  "ཅེས་གསུངས་པས། རས་ཆུང་པ་ན་རེ། རྗེ་བཙུན་གྱིས་གྲུབ་རྟགས་བྱིས་པའི་རྩེད་མོ་ལྟར་བྱུང་རྒྱལ་དུ་སྟོན་པ་འདིས་སྣང་བ་སུན་པ་ཙམ་མ་གཏོགས་ཡ་མཚན་མི་ཆེ་བར་གདའ། ཐུགས་རྗེ་ཆེ་ན་བདག་གི་དཔེ་ཆ་རྣམས་གནང་བར་ཞུ་ཞུས་པས། རྗེ་བཙུན་གྱི་ཞལ་ནས། བུ་ཕ་ལ་དད་པ་མ་ལོག་།",
  "གསོལ་བ་འདེབས་ནུས་ན་སྣང་སྲིད་ཐམས་ཅད་དཔེ་ཆར་འཆར་བས། ང་ཉམས་བྱུང་རྒྱལ་དུ་སྐྱོང་བ་ལ་གསོལ་བ་ཐོབ་ཅིག་གསུང་། ",
  "བྲིན་གྱི་ཚོང་པ་རྣམས་རྒྱུ་བའི་ལམ་འཕྲང་དོག་པོ་ཞིག་ཡོད་པའི་འགག་ན་ཕ་བོང་ཆེན་པོ་ཞིག་ཡོད་པ་དེའི་ཁར་བྱོན་ནས་ཕ་བོང་དེ་ཟན་ལྟར་བཅད། ཆུ་ལྟར་ཕྱར། འདམ་ལྟར་བརྫིས་པའི་མཐར་ཕ་བོང་དེ་ལུང་པའི་ཆུ་ཀླུང་ཆེན་པོ་དེའི་ནང་དུ་ཕྱག་ཡ་གཅིག་གིས་འཕེན་པ་རྣམས་མཛད་པའི་བར་ལ་མགུར་འདི་གསུངས་སོ།། ",
  "བུ་ཡང་ཅིག་གསོན་དང་རས་ཆུང་པ།། ས་ཕྱོགས་ལམ་འཕྲང་དམ་པོ་འདིར།། ལྕགས་ཀྱི་ཕ་བོང་ཟུར་བརྒྱད་པ།། འདིས་ཡར་འགྲོ་རྣམས་ཀྱི་གཡས་ཟུར་ཐོགས།། མར་འགྲོ་རྣམས་ཀྱི་གཡོན་ཟུར་ཐོགས།། ",
  "མགར་བ་ཐོ་ཐོགས་བརྒྱ་ཡིས་གསིལ་མ་ནུས།། སྦུད་ཐོགས་བརྒྱ་ཡིས་བཞུ་མ་ནུས།། ད་ཟན་ལྟར་གཅོད་ན་འདི་ལྟར་གཅོད།། ཆུ་ལྟར་འཕྱར་ན་འདི་ལྟར་འཕྱར།། འདམ་ལྟར་བརྫི་ན་འདི་ལྟར་བརྫི།། མདའ་ལྟར་འཕེན་ན་འདི་ལྟར་འཕེན།། ཕ་ལ་དད་པས་བལྟ་ཤེས་ན།། མི་འདོད་འདོད་དགུ་ཆར་བཞིན་འབབ།། གང་དགོས་ལོངས་སྤྱོད་གཏེར་ཁ་ཕྱེད།། ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། བུ་སྣང་བ་བསྒྱུར་ཅིག་རས་ཆུང་པ།། ཞེས་གསུངས་།",
  "",
  "རས་ཆུང་པ་ན་རེ། བདག་གི་དཔེ་ཆ་འོང་བའི་རྫུ་འཕྲུལ་མཛད་བྱུང་ན་དད་པ་སྐྱེ། དེ་མིན་སེམས་ཅིག་མི་དགའ་ཟེར་ད་དུང་དད་པ་མ་སྐྱེས་པས། ཡང་རྗེ་བཙུན་གྱིས་ན་བཟའ་ལ་གཤོག་པ་མཛད་ནས། བྲག་དམར་གྱི་གཡང་གིས་གྱེན་དུ་ནམ་མཁའ་ལ་འཕུར་ཏེ་རྒོད་ལྟར་ལྡིང་ཞིང་ཁྲ་ལྟར་བཞུད་པ་དང་། གློག་ལྟར་འཁྱུག་པ་ལ་སོགས་པ་འི་སྤྱོད་ལམ་སྣ་ཚོགས་མཛད་བཞིན་མགུར་འདི་གསུངས་སོ།། ",
  "བུ་ཡང་ཅིག་གསོན་དང་རས་ཆུང་པ།། བྲག་དམར་སྤོ་མཐོ་ནམ་མཁའ་རྫོང་།། ནམ་མཁའ་རྫོང་གི་རྫོང་རྩེ་ནས།། བྱ་རྒོད་པོ་འཕུར་ན་གཤོག་རྩ་འདར།། བྱ་བྲན་འཕུར་ན་སྙིང་རྩ་འདར།། སྔར་ཡང་མི་ནི་འཕུར་མ་མྱོང་།། ད་དུང་མི་ནི་འཕུར་མི་སྲིད།། ང་མི་རྒན་འཕུར་ན་འདི་ལྟར་འཕུར།། རྒོད་ལྟར་ལྡིང་ན་འདི་ལྟར་ལྡིང་།། ཁྲ་ལྟར་བཞུད་ན་འདི་ལྟར་བཞུད།། གློག་ལྟར་འཁྱུག་ན་འདི་ལྟར་འཁྱུག། རླུང་ལྟར་འཕྱོ་ན་འདི་ལྟར་འཕྱོ།། ཁྱོད་རྟེན་འབྲེལ་ལུས་ཀྱི་རྫུ་འཕྲུལ་ལ།། དད་པས་ཉམས་སུ་ལེན་ཤེས་ན།། དབང་བསྒྱུར་འཁོར་འདས་གཅིག་ཏུ་འདྲེ།། ཡ་མཚན་ཆེ་ན་འདི་ཆེ་མོད།། རྐྱང་ལྟད་མོ་ཆེ་ཡང་དུད་འགྲོའི་བུ།། བུ་རང་རྒྱུད་སྦྱོངས་ཤིག་རས་ཆུང་པ།། ཞེས་གསུངས་ཤིང་རྫུ་འཕྲུལ་བསྟན་རུང་། མིག་བལྟ་བ་ཙམ་མ་གཏོགས་ད་དུང་དད་པ་སྐྱེར་མ་འདོད་པས། སླར་ཡང་རྗེ་བཙུན་གྱིས་ན་བཟའ་ལ་གཤོག་པ་མཛད་ནས་ནམ་མཁའ་ལ་ལྡིང་བསྐོར་མཛད་ནས་མགུར་འདི་གསུངས་སོ།། ",
  "བུ་ཡང་ཅིག་གསོན་དང་རས་ཆུང་པ།།",
  "མོན་རི་བྲག་དམར་སྤོ་མཐོ་ན།། འོང་དོན་མེད་པ་འི་རྐྱང་གི་ཁྱུ།། སྐད་ཅིག་ཉིད་ལ་བྱུང་བ་དེ།། རོ་གཅིག་སྐྱེ་མེད་ཆོས་ཀྱི་དབྱིངས།། འགག་མེད་དུ་མར་ཤར་བ་ཡིན།། ",
  "རྐྱང་གཅིག་སྤྱང་ཀིར་སོང་བ་ཡིས།། རྐྱང་ཁྱུ་དེད་ནས་ལ་བརྒལ་བ།། ཉོན་མོངས་རང་མཚང་རིག་པ་ཡིས།། སྤང་བྱ་ཀུན་གྱི་གཉེན་པོ་བྱས།། གཟུང་འཛིན་ལ་མོ་བརྒལ་བ་ཡིན།། སྙིང་པོའི་ངོ་སྤྲོད་བྱས་པ་ཡིན།། ",
  "ཕ་རྒན་མི་ལ་རས་པ་ངས།། བཀོད་པ་ལུས་ཀྱི་རྫུ་འཕྲུལ་ལ།། ངོ་མཚར་ལྟད་མོ་མི་ཆེ་བར།། རྐྱང་མ་བརྒྱ་བུ་བརྒྱའི་སྤྲུལ་པ་ལ།། ཡ་མཚན་ལྟད་མོ་ཆེ་བ་དེ།། རས་ཆུང་སྣང་བ་ལོག་པའི་རྟགས།། ",
  "རྫུ་འཕྲུལ་ཡ་མ་ཟུང་འཇུག་གིས།། ད་དུང་དད་པར་མི་འགྱུར་བའི།། སྙིགས་དུས་དད་མེད་བུ་སློབ་ལ།། བསམ་བཞིན་རྣལ་འབྱོར་ངེས་པར་འབྱུང་།། ",
  "བུ་ཡང་ཅིག་གསོན་དང་རས་ཆུང་པ།། སྲ་བའི་ཤིང་དང་གྱོང་བའི་རྭ།། བཀུག་ན་ཁུག་ཙམ་གདའ་ལགས་ཏེ།། རང་སེམས་གྱོང་པོ་འདི་ལ་ཁུགས་དུས་མེད།། རང་སེམས་ནང་དུ་ཁུ་གཅིག་རས་ཆུང་པ།། ",
  "ལྷོ་ཁའི་སྟག་དང་བྱང་ཁའི་འབྲོང་།། བཏུལ་ན་ཐུལ་ཙམ་གདའ་ལགས་ཏེ།། བདག་འཛིན་དྲེགས་པ་འདི་ལ་ཐུལ་དུས་མེད།། བདག་འཛིན་དྲེགས་པ་ཐུལ་ཅིག་རས་ཆུང་པ།། ",
  "གནམ་གྱི་བྱ་དང་ས་ཡི་བྱི།། བཟུང་ན་ཟིན་ཙམ་གདའ་ལགས་ཏེ།། དྲན་རིག་འཁྲུལ་པ་འདི་ལ་ཟིན་དུས་མེད།། འཁྲུལ་པ་དྲན་པས་ཟུངས་ཤིག་རས་ཆུང་པ།། ",
  "ཐོས་པའི་ཆོས་དང་བསམ་པའི་ཆོས།། བསླབས་ན་ཤེས་ཙམ་གདའ་ལགས་ཏེ།།",
  "རང་སེམས་དངོས་མེད་འདི་ལ་ཤེས་དུས་མེད།། སེམས་ཉིད་སྐྱེ་མེད་སྒོམས་ཤིག་རས་ཆུང་པ།། ",
  "བརྩེ་བའི་ཕ་དང་བྱམས་པའི་མ།། བསྐྱུར་ན་འཁྱུར་ཙམ་གདའ་ལགས་ཏེ།། གཤིས་ངན་རང་རྩིས་འདི་ལ་འཁྱུར་དུས་མེད།། གཤིས་ངན་རང་རྩིས་སྐྱུར་ཅིག་རས་ཆུང་པ།། ",
  "ཕ་ཡུལ་མཁར་དང་ནང་གི་ནོར།། སྤངས་ན་ཕོངས་ཙམ་གདའ་ལགས་ཏེ།། སྐྱིད་འདོད་སོ་བསོད་འདི་ལ་ཕོངས་དུས་མེད།། ཞི་བདེ་དོན་གཉེར་སྤོངས་ཤིག་རས་ཆུང་པ།། ",
  "མཆོར་པོའི་རྒྱན་དང་མཛེས་མའི་གྲོགས།། སྤངས་ན་ཕོངས་ཙམ་གདའ་ལགས་ཏེ།། མལ་བདེ་དྲོ་འཇམ་འདི་ལ་ཕོངས་དུས་མེད།། གཏི་མུག་རོ་ཉལ་སྤོངས་ཤིག་རས་ཆུང་པ།། ",
  "ཕ་རིའི་རི་དང་ཚུ་རིའི་བྲག། སྤྲད་ན་འཕྲོད་ཙམ་གདའ་ལགས་ཏེ།། ཡེ་ཤེས་རང་ངོ་འདི་ལ་འཕྲོད་དུས་མེད།། སེམས་ཉིད་རང་ཞལ་ལྟོས་ཤིག་རས་ཆུང་པ།། ",
  "རྒྱལ་པོའི་བཀའ་དང་བཙུན་མོའི་ལུང་།། ཞུས་ན་གནང་ཙམ་གདའ་ལགས་ཏེ།། འཆི་བདག་གཤིན་རྗེ་འདི་ལ་ཞུ་ས་མེད།། འཆི་བ་ལམ་དུ་སློངས་ཤིག་རས་ཆུང་པ།། ",
  "བུ་རང་རྒྱུད་ངན་པའི་སྣང་བ་བཟློག། སྤྱོད་པ་ངན་པའི་རྣམ་འགྱུར་ཞོག། རང་རྒྱུད་རྩུབ་མོའི་བསམ་པ་ཐོང་།།",
  "བདུད་ཀྱི་བར་ཆད་ལོག་ལྟ་དོར།། བདག་འཛིན་འགོང་པོའི་གྲོགས་པོ་སྤོངས།། ཤི་ཡང་ཁ་ཆེམས་དེ་ལས་མེད།། གསོན་ཀྱང་སྙིང་གཏམ་དེ་ལས་མེད།། དེ་རྒྱུད་ལ་ཁོལ་ཅིག་རས་ཆུང་པ།། ཞེས་གསུང་ཞིང་ཇེ་མཐོ་ཇེ་མཐོ་ལ་མི་མཐོང་བར་སོང་བ་དང་། ",
  "རས་ཆུང་པ་འགྱོད་པ་དྲག་པོ་དང་། དད་པ་ཐུན་མོང་མ་ཡིན་པ་ཞིག་སྐྱེས་ཏེ། རྗེ་བཙུན་མད་པར་འདུག་ང་རང་རྒྱུད་མ་ཐུལ་བས་དཔེ་རུལ་འགའ་བློས་མ་ཐོངས་པ་འི་རིན་ལ། བླ་མ་རྗེ་བཙུན་གྱིས་རྫུ་འཕྲུལ་དེ་ཙམ་ཞིག་མཛད་རུང་དད་པ་མ་སྐྱེས་པས་ད་རྗེ་བཙུན་ང་ལ་ཐུགས་ཁྲེལ་ནས་མཁའ་སྤྱོད་དུ་འབྱོན་པར་འདུག། ལོག་ལྟ་ཅན་ངས་ནི་མཁའ་སྤྱོད་མི་བགྲོད། བླ་མ་མེད་པའི་དཔེ་ཆས་ཅི་བྱེད། ད་གཡང་འདི་ལ་ལྕེབས་སྙམ། སྐྱེ་བ་དང་ཚེ་རབས་ཐམས་ཅད་དུ་རྗེ་བཙུན་གྱི་དྲུང་དུ་སྐྱེས་ནས་ཐུགས་ཡིད་གཅིག་ཏུ་འདྲེ་བར་ཤོག་ཅིག་ཅེས་སྨོན་ལམ་བཏབ་སྟེ། ",
  "ཞེ་ཐག་པ་ནས་བྲག་གཡང་ལ་མཆོངས་པས་ལུས་ཡང་ཕྱོད་པ་དང་བཅས་བྲག་ལོགས་སུ་ལུས་པ་འི་སྟེང་ན་ཚུར་རྗེ་བཙུན་འཕུར་བའི་གྲིབ་མ་བྱུང་བ་དང་། གདུང་བའི་དབྱངས་དང་སྨྲེ་སྔགས་ཀྱི་འོ་དོད་ཆེན་པོ་འདོན་ཞིང་། རྗེ་བཙུན་གྱི་ཕྱིར་ལ་འཕུར་བར་བརྩམས་པས་ལུས་ཀྱིས་ནམ་མཁའ་ལ་འཕུར་མ་ཐུབ་རུང་། རྐང་འགྲོས་ཀྱིས་ཕྱིན་པས་སྐུའི་གྲིབ་མ་ནོན་པ་བྱུང་སྟེ་ཕྱི་བཞིན་ཕྱིན་པས་བྲག་དམར་གྱི་རྐེད་སྟོད་ན་རས་ཆུང་པ་ས་མི་ཐར་བའི་སྐུ་མཐོང་གསུང་ཐོས་པའི་བྲག་སྐྱིབས་ཤིག་ན་རྗེ་བཙུན་སྐུ་གསུམ་དུ་སྤྲུལ་ཏེ། དབུས་མའི་རམ་འདེགས་གཡས་གཡོན་གཉིས་ཀྱིས་མཛད་ནས། རས་ཆུང་པ་ས་འགྱོད་ཚངས་འབུལ་བ་ལ་མགུར་འདི་གསུངས་སོ།། ",
  "བུ་གཅིག་གསོན་དང་རས་ཆུང་པ།། ཕ་རྗེ་བཙུན་གཅིག་ལ་རྗེ་བཙུན་གཉིས། རྣམ་འཕྲུལ་གསུམ་དུ་བཞུགས་པ་ལ།། ཁྱེད་ཕྱག་མཆོད་འབུལ་ན་གང་ལ་འབུལ།། སྡིག་བཤགས་བྱེད་ན་གང་ལ་བྱེད།། སྙུན་དྲི་རྨེད་བྱེད་ན་གང་ལ་བྱེད།།",
  "རྒྱུད་སྡོམ་པ་ལེན་ན་གང་ལ་ལེན།། དབང་གདམས་ངག་ཞུ་ན་གང་ལ་ཞུ།། དོན་ཟབ་མོའི་ངོ་སྤྲོད་གང་ལ་ཞུ།། མཐར་ཐུག་སྐྱབས་གནས་སུ་ལ་ཞུ།། བློ་རེ་ལྟོས་ཟབ་མོ་གང་ལ་འཆའ།། བུ་སྤྲུལ་བསྒྱུར་ལུས་ཀྱི་བཀོད་པ་ལ།། དད་པ་སྐྱེས་ན་ཁོང་ཡུས་ཤོད།། སྤྱོད་ངན་གཤིན་རྗེའི་ལག་རྟགས་ལ།། འཇིགས་པ་སྐྱེ་ན་མྱུར་དུ་སྤོངས།། ལོག་རྟོག་བདུད་ཀྱི་བར་ཆད་ལ།། འགྱོད་པ་སྐྱེས་ན་བཤགས་པ་གྱིས།། ཞེས་གསུངས་པས། རས་ཆུང་པ་གདོང་མཆི་མས་གང་བའི་ངུ་ངག་གིས་ཞུ་དོན་འདི་དབྱངས་སུ་ཕུལ་ལོ།། ",
  "ཕ་མཁྱེན་བརྩེ་ནུས་པ་ཀུན་ལྡན་པ་འི།། རྗེ་བཙུན་བླ་མ་སྙན་གསོན་དང་།། རྗེ་བཙུན་རྣམ་འཕྲུལ་ཅིར་སྣང་ཡང་།། ལོག་ལྟས་བསྒྲིབས་པའི་རས་ཆུང་ངའི།། དགའ་བས་བསྙུན་དྲི་བྱེད་ས་དང་།། མོས་པས་ཕྱག་མཆོད་འབུལ་ས་དང་།། ལོག་ལྟའི་སྡིག་པ་བཤགས་ཡུལ་དང་།། དམ་ཚིག་སྡོམ་པའི་ལེན་ས་དང་།། དབང་དང་གདམས་ངག་ཞུ་ས་དང་།། ངོ་སྤྲོད་མཐར་ཐུག་སྐྱབས་གནས་རྣམས།། རྗེ་བཙུན་དབུས་མ་རང་ལ་ཞུ།། ཐུགས་རྗེས་བསྐྱངས་པའི་ཁོང་ནས་ཡུས།། ཕྱིན་ཆད་ངན་སྤྱོད་སྡིག་པ་སྡོམ།། སྤྲང་ལོག་ལྟ་ཅན་ལ་བསྐྱབ་ཏུ་གསོལ།། ཞེས་ཞུས་པས་དྲུང་དུ་བསླེབས་ཏེ། རྗེ་བཙུན་དབུས་མ་དེའི་སྐུ་ལ་འཁྲིལ་ནས་དར་ཅིག་དྲན་མེད་དུ་སོང་བ་སངས་པ་དང་། ཡབ་སྲས་གཉིས་ཕུག་པ་ན་སླེབ་འདུག་སྟེ། རྗེ་བཙུན་གྱི་ཞལ་ནས། རས་ཆུང་པ་ཁྱོད་སངས་རྒྱས་ཐོབ་པར་འདོད་ན་དམར་ཁྲིད་ཀྱི་གདམས་ངག་སྒོམ་ནུས་པ་ཞིག་དགོས། འོ་སྐོལ་ལ་རྩོད་ཡིག་དང་མུ་སྟེགས་ཀྱི་ངན་སྔགས་ཀྱི་དོན་།",
  "ལུས་མེད་མཁའ་འགྲོའི་ཆོས་སྐོར་རྣམས་ལ་བདག་བཟང་པོ་འདུག་པས། མེས་ཚིག་པ་མེད། དེ་མིན་གྱི་དཔེ་རྣམས་སངས་རྒྱས་ཐོབ་ཏུ་རེ་བ་ལ་ངན་སོང་དུ་ཤོར་གྱིས་དོགས་ནས་ངས་བསྲེགས་པ་ཡིན་པས་གླུ་འདི་ཉོན་ཅིག་བྱས་མགུར་འདི་གསུངས་སོ།། ",
  "བུ་ཆུང་ནས་བསྐྱངས་པའི་རས་ཆུང་པ།། ཁྱོད་གདམས་ངག་ལེན་དུ་བཏང་བ་ལ།། རྩོད་ཡིག་འདི་ཡི་མང་ལུགས་ཀྱིས།། གཞུང་བཤད་མཁན་ཞིག་བྱུང་གིས་དོགས།། ",
  "ཁྱོད་སྒོམ་ཆེན་སྟན་བརྡོལ་རེ་བ་ལ།། བཤད་པ་འདི་ཡི་མང་ལུགས་ཀྱིས།། སྟོན་ཆེན་ལྷམ་བརྡོལ་བྱུང་གིས་དོགས།། ",
  "ཁྱོད་གཅིག་ཤེས་ཀུན་གྲོལ་རེ་བ་ལ།། ཐ་སྙད་འདི་ཡི་མང་ལུགས་ཀྱིས།། ཀུན་ཤེས་གཅིག་རྡུགས་བྱུང་གིས་དོགས།། ",
  "ཁྱོད་དམ་ཆོས་ཚོལ་དུ་བཏང་བ་ལ།། ལས་ཚོགས་འདི་ཡི་མང་ལུགས་ཀྱིས།། ཆགས་སྡང་མཁན་ཞིག་བྱུང་གིས་དོགས།། ",
  "ངས་ཚོལ་དུ་བཏང་བའི་དམ་ཆོས་རྣམས།། འཕུར་ཏེ་བྲག་གི་གསེབ་ཏུ་སོང་།། ད་ལྟ་མཁའ་འགྲོའི་ཕྱག་ན་གདའ།། གསོལ་བ་བཏབ་ན་གནང་སྟེ་མཆི།། ",
  "མཐུ་གཏད་ལ་སོགས་ངན་སྔགས་རྣམས།། འབར་བ་མེ་ཡི་ནང་དུ་བཞུ།། བཅོམ་ལྡན་མེ་ལྷའི་ཞལ་དུ་ཕུལ།། རང་གཞན་ཀུན་ལ་ཕན་པས་འཚེངས།། ",
  "བུ་ཞེ་སྡང་མ་ཆེ་རང་རྒྱུད་སྲེག། སྡུག་བསྔལ་མ་ཆེ་ལུས་སེམས་བརླག། བཅོས་མ་མ་མང་ལྷོད་དེ་སྡོད།། དྲིན་ལན་བླ་མ་དྲན་པར་གྱིས།།",
  "ཞེས་གསུངས་པས། རས་ཆུང་པ་ས་བླ་མ་སངས་རྒྱས་ཀྱི་གསུང་ཡིན་པས་བདེན་ངེས་སྙམ་གསོལ་བ་བཏབ་པས་ལུས་མེད་མཁའ་འགྲོའི་ཆོས་སྐོར་ལ་སོགས་ཏེ། བསྟན་པ་དང་སེམས་ཅན་ལ་ཕན་པའི་དཔེ་ཆ་རྣམས་རས་ཆུང་པ་རང་གི་ཕྱག་ཏུ་བབས་བྱུང་བས། ཚད་ལས་འདས་པའི་དགའ་སྤྲོ་དང་། བླ་མ་ལ་སངས་རྒྱས་དངོས་ཀྱི་འདུ་ཤེས་དང་མི་འབྲལ་བར་གྱུར་ཏེ། ངས་སྔར་ཡང་བླ་མའི་ཞབས་ཏོག་མང་དུ་བསྒྲུབས། ད་དུང་ཡང་བསྒྲུབ་དགོས་སྙམ་དུ་དམ་བཅས་ཤིང་དམ་བཅའ་མཐར་སྐྱེལ་བ་ཡིན་ནོ།། ",
  "དེ་ནས་མཆེད་གྲོགས་རྣམས་དང་ཉ་མ་རྣམས་ལ་སྐད་བཏང་བས་ཀུན་འདུས་ནས་རས་ཆུང་པ་འི་བྱོན་སྐྱེམས་སུ་ཚོགས་འཁོར་ཞིག་མཛད་པའི་གྲལ་དུ། སེ་བན་རས་པས་རས་ཆུང་པ་ལ་ཁྱེད་རྒྱ་གར་དུ་བྱོན་པ་ལ་རྗེ་བཙུན་གྱིས་ལུང་བསྟན་གྱི་གདམས་ངག་དང་རིག་པ་གཉིས་ཀ་བྱུང་ཡོད་ལས་ཆེ་བས། ད་རྩོད་པ་བྱུང་ན་ཇི་ལྟར་བཟློག་ཟེར་བ་དང་། ",
  "རྗེ་བཙུན་གྱིས་རས་ཆུང་པ་ཁྱོད་ཀྱིས་ལུས་མེད་མཁའ་འགྲོའི་ཆོས་སྐོར་གྱི་སྒོ་ནས། རྩོད་པ་བཟློག་ལུགས་གྱིས་ཤིག་གསུངས་པས། རས་ཆུང་པ་ས་ཀྱང་རྩོད་པ་བཟློག་ལུགས་འདི་དབྱངས་སུ་ཕུལ་ལོ།། ",
  "བརྒྱུད་པ་རྡོ་རྗེ་འཆང་ཆེན་གྱིས།། བཀའ་ཆད་བརྒྱུད་པའི་རྩོད་པ་བཟློག། བླ་མ་སངས་རྒྱས་རས་པ་ཡིས།། འདོད་ལྡན་བླ་མའི་རྩོད་པ་བཟློག། གདམས་ངག་སྙན་བརྒྱུད་ཐབས་ལམ་གྱིས།། བློས་བྱས་བདུད་ཀྱི་རྩོད་པ་བཟློག། རོ་སྙོམས་ཕྱི་ཡི་མེ་ལོང་གིས།། སྐྱོན་ཅན་སྐུང་ས་མཐའ་ལ་འབུད།། བདེ་ཆེན་གསུང་གི་རིན་ཆེན་གྱིས།། རྣམ་རྟོག་ཡེ་ཤེས་མེ་ཡིས་བསྲེགས།། རྩ་རླུང་དྲ་མིག་འཁོར་ལོ་ཡིས།། བྱིང་རྒོད་ཧད་པོ་མཐའ་རུ་སྐྱེལ།། རང་གྲོལ་ཕྱག་རྒྱ་ཆེན་པོ་ཡིས།། སྒོ་ལྔའི་ངར་འཛིན་འགོང་པོ་འདུལ།། རིག་པ་ཡེ་ཤེས་སྒྲོན་མེ་ཡིས།། སྙོམ་ལས་མ་རིག་མུན་པ་སེལ།། སྤྱོད་པ་ཆུ་ལ་རལ་གྲི་ཡིས།། ཆོས་བརྒྱད་མདུད་པ་རང་སར་འགྲོལ།། ཞེས་ཞུས་པས། ",
  "རྗེ་བཙུན་གྱི་ཞལ་ནས། རྩོད་པ་བཟློག་ལུགས་ལེགས་བྱུང་། དེའི་ཐོག་ཏུ་ལྟ་སྒོམ་གྱི་གནད་འདི་རྣམས་དགོས་གསུངས་ནས་མགུར་འདི་གསུངས་སོ།།",
  "",
  "ལྟ་བ་སྟོང་པའི་ཡེ་ཤེས་ཡིན།། སྒོམ་པ་འོད་གསལ་འཛིན་མེད་ཡིན།། སྤྱོད་པ་ཆགས་མེད་རྒྱུན་ཞིག་ཡིན།། འབྲས་བུ་དྲི་མེད་གཅེར་བུ་ཡིན།། ",
  "ལྟ་བ་སྟོང་པའི་ཡེ་ཤེས་དེ།། ཁ་ལྟ་རྐྱང་པར་འཆོར་ཉེན་གདའ།། དོན་ལ་ངེས་ཤེས་མ་སྐྱེས་ན།། ཚིག་གིས་བདག་འཛིན་གྲོལ་བ་མེད།། དེས་ན་ངེས་ཤེས་དྲག་པོ་གཅེས།། ",
  "སྒོམ་པ་འོད་གསལ་འཛིན་མེད་དེ།། གནས་པ་རྐྱང་པར་འཆོར་ཉེན་གདའ།། ཡེ་ཤེས་ནང་ནས་མ་ཤར་ན།། གནས་པ་བསྟན་ཀྱང་གྲོལ་ཆ་མེད།། བྱིང་རྒོད་ལ་ཡེ་ཤེས་མི་སྐྱེ་བས། དེས་ན་མ་ཡེངས་དྲན་པ་གཅེས།། ",
  "སྤྱོད་པ་ཆགས་མེད་རྒྱུན་ཞིག་དེ།། ཐོ་ཅོ་རྐྱང་པར་འཆོར་ཉེན་གདའ།། ལྟ་སྒོམ་གྲོགས་སུ་མ་ཤར་ན།། བརཏལ་ཞུགས་སྤྱོད་པ་ཆོས་བརྒྱད་གྲོགས།། དེས་ན་ཞེན་མེད་སྒྲིབ་མེད་གཅེས།། ",
  "འབྲས་བུ་དྲི་མེད་གཅེར་བུ་དེ།། མཚན་མའི་ན་བཟའ་གསོལ་ཉེན་གདའ།། འཁྲུལ་པ་ནང་ནས་མ་ཞིག་ན།། ཡིད་སྨོན་སྒོམས་ཀྱང་དོན་གོ་ཆུང་།། དེས་ན་འཁྲུལ་པ་ཞིག་པ་གཅེས།། ཞེས་གསུངས་པས་ཚོགས་པ་ཀུན་ལ་ངེས་ཤེས་སྐྱེས་ཤིང་། དགའ་སྤྲོ་ཡི་རངས་པར་གྱུར་ཏོ།། ",
  "རྐྱང་མགུར་གྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱི་ཐུགས་སྲས་རས་ཆུང་པ་ས་རྒྱ་གར་ནས་འཁོར་བའི་དུས་སུ་བྲག་དམར་སྤོ་མཐོར་ཉ་མ་དང་བུ་སློབ་ཕལ་ཆེར་འདུས་པའི་ཚོགས་གྲལ་ཞིག་ཏུ་མཉམ་མེད་སྒམ་པོ་པ་འབྱོན་པར་མ་འོངས་ལུང་བསྟན་གྱི་མགུར་གསུངས་ནས། ཆུ་དབར་དུ་ཉ་མ་རྣམས་ཀྱིས་སྤྱན་དྲངས་ཏེ་བཞུགས་པའི་དུས་སུ་དྭགས་པོ་ནས་རུས་གླན་ཡིན་པའི་སྒོམ་ཆེན་ཞིག་རྗེ་བཙུན་གྱི་སྙན་པས་ཡིད་ཕྲོགས་ཏེ་ཞལ་བལྟར་འོངས་པ་དང་མཇལ་།",
  "",
  "ཞལ་མཐོང་མ་ཐག་བདེ་གསལ་མི་རྟོག་པའི་ཏིང་ངེ་འཛིན་བཟང་པོ་སྐྱེས་པས་མཆོག་ཏུ་དད་པར་གྱུར་ནས། བླ་མ་ལ་བདག་དྭགས་པོའི་ཕྱོགས་ཀྱི་སྒོམ་ཆེན་ཞིག་ལགས། སྔར་བླ་མ་འགའ་ལ་རྫོགས་ཆེན་ལ་སོགས་པ་འི་ཁྲིད་འགའ་ཡང་ཞུས། སོ་སོར་རྟོག་པའི་ཤེས་རབ་ཀྱི་རྟོག་དཔྱོད་བཏང་ནས་སྒོམ་ལོ་ཡང་བྱས། རོ་སྙོམས་ཀྱང་བྱེད་མྱོང་ལགས་ཏེ། གོ་བ་ཙམ་ལས་གློ་ཁེལ་བའི་ཉམས་མྱོང་སྐྱེར་མ་འདོད་ཅིང་། བླ་མ་ཁྱེད་ཀྱི་སྙན་པ་ཐོས་ནས་ཆོས་ཞུ་རུ་འོངས་པ་ལགས་པ་ས། ཆོས་གནང་བར་ཞུ་ཞུས་པའི་ལན་དུ་རྗེ་བཙུན་གྱི་ཞལ་ནས། སྔར་གྱི་ཆོས་རྣམས་འདི་ལྟ་བུ་ཞིག་བྱུང་བ་ཡིན་ནམ་གསུངས་ནས་མགུར་འདི་གསུངས་སོ།། ",
  "བླ་མ་དམ་པའི་གདམས་ངག་དེ།། ཁ་ཚིག་རྐྱང་པར་མ་ཤོར་རམ།། སོ་སོར་རྟོག་པའི་ཤེས་རབ་དེ།། གཉིས་འཛིན་ཕྱོགས་སུ་མ་ཤོར་རམ།། རྟོགས་པར་བྱ་བའི་ལྟ་བ་དེ།། གཟུང་འཛིན་དགྲ་ཡིས་མ་ཁྱེར་རམ།། དམིགས་མེད་བསམ་གཏན་སྒོམ་པ་དེ།། མཚན་མའི་འཕྲང་ལ་མ་བརྡུགས་སམ།། རོ་སྙོམས་བྱེད་པའི་སྤྱོད་པ་དེ།། ཐེ་ཚོམ་ཡན་པར་མ་ཤོར་རམ།། མྱ་ངན་འདས་པའི་འབྲས་བུ་དེ།། གཞན་ནས་ཐོབ་ཏུ་མ་རེས་སམ།། རྒྱུད་དང་མ་འབྲེལ་ཉམས་མྱོང་དེ།། ཀོ་མོག་ཆབ་ལྟར་མ་ལྟེངས་སམ།། སེམས་ཉིད་གཉུག་མ་སྟོང་པ་དེ།། སྒྲོ་སྐུར་གཉིས་ཀྱི་མ་བསླད་དམ།། རི་ཁྲོད་འགྲིམས་པའི་རྣལ་འབྱོར་ཀུན།། ངོ་བསྲུང་བདུད་ཀྱིས་མ་ཁྱེར་རམ།། དེས་ན་མ་རིག་འཁྲུལ་འཁོར་འདིས།། རྫ་མཁན་འཁོར་ལོ་བཞིན་དུ་འཁོར།། ཞེས་གསུངས་པས། ",
  "ཁོ་ན་རེ། སྔར་དེ་བཞིན་རང་བྱུང་།",
  "ད་དེ་བཞིན་མ་ཡིན་པའི་དབང་དང་གདམས་ངག་གནང་བར་ཞུ་ཟེར་བ་ལྟར། རྗེ་བཙུན་གྱིས་དབང་དང་གདམས་ངག་གནང་སྟེ་སྒོམ་དུ་བཅུག་པས། སྔར་གྱི་བག་ཆགས་ཀྱིས་མཚན་བཅས་ཀྱི་དགེ་སྦྱོར་བློས་ཡེ་མི་ཐོངས་ཤིང་། གྲོང་ཡུལ་དུ་འགྲོ་བའི་རྟོག་པ་ཡང་མང་དག་རྒྱུ་ཞིང་འདུག་པ་རྗེ་བཙུན་གྱིས་དགོངས་ནས། སྐུ་དྲུང་དུ་རྟོགས་པ་འབུལ་དུ་བྱུང་བའི་ཚེ། གླན་སྒོམ་མཚན་མའི་དགེ་སྦྱོར་དང་གྲོང་ཡུལ་དུ་འགྲོ་བའི་ཙབ་ཙོབ་སྤངས་ནས། རྩེ་གཅིག་ཏུ་དྲིལ་ནས་མ་བསྒོམས་ན། ཁམས་གསུམ་འཁོར་བར་ལུས་ཉེན་འདུག་པས་ཞེ་ཟོན་གྱིས་གསུངས་ནས་མགུར་འདི་གསུངས་སོ།། ",
  "དམ་པའི་བརྒྱུད་པ་འཛིན་པ་ན།། འཁྲུལ་པ་དབྱིངས་སུ་དག་པ་དང་།། བྱ་བ་དུས་སུ་ཐོངས་པ་དང་།། འདི་དག་ལྡན་ན་རྣལ་འབྱོར་ཡིན།། ",
  "ཕྱག་རྒྱ་ཆེན་པོ་བསྒོམ་པ་ལ།། མཚན་མའི་སེམས་འཛིན་དགོས་རྒྱུ་མེད།། སྤྲོས་བྲལ་ནང་ནས་ཤར་བ་ལ།། རྟོག་དཔྱོད་བཟླས་པས་ཅི་ཞིག་བྱ།། ",
  "རྣལ་འབྱོར་གྲོང་ན་འཁྱམ་པ་ཀུན།། གཉེན་དང་གྲོགས་ཀྱི་ངོ་འཛིན་ཅིང་།། སྤྱོད་པ་ཚུལ་འཆོས་ཐོ་ཆོ་བྱེད།། ",
  "རིག་སྟོང་དབྱེར་མེད་ལྐོག་ཏུ་ལུས།། རྣམ་རྟོག་སྤོང་ན་ཉོན་རེ་མོངས།། འཆི་ཁར་འགྱོད་དེ་མི་མཆིའམ།། ",
  "མི་རྟག་འཆི་བ་དྲན་པ་ཡིས།། ཉོན་མོངས་དགྲ་ལ་ཞེ་ཟོན་གྱིས།། འགྲོ་དྲུག་གཡང་ལ་ལྷུང་ཉེན་གདའ།། ",
  "རྟག་ཏུ་རི་ཁྲོད་འགྲིམ་བཞིན་དུ།། སེམས་ལ་ཅེ་རེ་མ་བལྟས་ན།། ལུང་མ་བསྟན་དུ་ལུས་ཉེན་གདའ།། ",
  "དད་ཅིང་གུས་པ་ཆེན་པོ་ཡིས།། རྗེ་ལ་གསོལ་བ་མ་བཏབ་ན།། ཉམས་ཀྱི་སྣང་བ་གྲིབ་ཉེན་གདའ།། ",
  "འབད་རྩོལ་བརྩོན་འགྲུས་དྲག་པོ་ཡིས།། ཟབ་མོའི་ཐབས་ལམ་མ་བསྒོམས་ན།། ཉོན་མོངས་དགྲ་བོ་རྒྱལ་ཉེན་གདའ།། ",
  "རྟག་ཏུ་རི་ཁྲོད་དགོན་པ་འགྲིམས།། ཡོན་ཏན་ངེས་པར་སྐྱེས་ཏེ་མཆི།། གསུངས་པས་མཚང་ལ་ཕོག་སྟེ་རྗེ་བཙུན་མད་སྙམ། ",
  "གཅིག་པུར་རི་ཁྲོད་ལ་གཡེལ་མེད་དུ་བསྒོམས་པས་རྟོགས་པ་ཁྱད་པར་ཅན་སྐྱེས་ནས། རྗེ་བཙུན་གྱི་དྲུང་དུ་རྟོགས་པ་ཕུལ་བས་མཉེས་།",
  "",
  "ལེགས་འདུག་ད་དུང་སྤང་བླང་འདི་རྣམས་སངས་མ་རྒྱས་ཀྱི་བར་དུ་དགོས་པས་ཤེས་པར་གྱིས་ཤིག་གསུངས་ནས་མགུར་འདི་གསུངས་སོ།། ",
  "བུ་དང་ཆུང་མ་ངོ་སྲུང་གསུམ།། འདི་གསུམ་རྣལ་འབྱོར་གྱི་འཆིང་བ་ཡིན།། ཆོས་མཛད་རྣམས་ཀྱིས་སྤང་འཚལ་ལོ།། ",
  "རྫས་དང་ལོངས་སྤྱོད་ཁེངས་གྲགས་གསུམ།། འདི་གསུམ་རྣལ་འབྱོར་གྱི་བར་ཆད་ཡིན།། ",
  "ཆོས་མཛད་རྣམས་ཀྱིས་སྤང་འཚལ་ལོ།། གཉེན་དང་ཡོན་བདག་སློབ་མ་གསུམ།། དེ་གསུམ་རྣལ་འབྱོར་གྱི་བཤོལ་འདེབས་ཡིན།། ",
  "ཆོས་མཛད་རྣམས་ཀྱིས་སྤང་འཚལ་ལོ།། ཆང་དང་ངལ་དུབ་གཉིད་དང་གསུམ།། དེ་གསུམ་རྣལ་འབྱོར་གྱི་ཆོམ་པོ་ཡིན།། ",
  "ཆོས་མཛད་རྣམས་ཀྱིས་སྤང་འཚལ་ལོ།། གཏམ་དང་གད་མོ་ལྟད་མོ་གསུམ།། དེ་གསུམ་རྣལ་འབྱོར་གྱི་གཡེང་བ་ཡིན།། ",
  "ཆོས་མཛད་རྣམས་ཀྱིས་སྤང་འཚལ་ལོ།། བླ་མ་དང་གདམས་ངག་འབད་པ་གསུམ།། དེ་གསུམ་རྣལ་འབྱོར་གྱི་གཞི་རྟེན་ཡིན།། ",
  "ཆོས་མཛད་རྣམས་ཀྱིས་སྒྲུབ་འཚལ་ལོ།། དབེན་གནས་གྲོགས་མཆོག་འཚོ་བ་གསུམ།། དེ་གསུམ་རྣལ་འབྱོར་གྱི་འཁར་བ་ཡིན།། ",
  "ཆོས་མཛད་རྣམས་ཀྱིས་སྒྲུབ་འཚལ་ལོ།། མ་ཡེངས་མི་རྟོག་བདེ་བ་གསུམ།། དེ་གསུམ་རྣལ་འབྱོར་གྱི་གཏན་གྲོགས་ཡིན།། ",
  "ཆོས་མཛད་རྣམས་ཀྱིས་སྒྲུབ་འཚལ་ལོ།། ལྷུག་པ་ཤུགས་འབྱུང་རང་བྱུང་གསུམ།། དེ་གསུམ་རྣལ་འབྱོར་གྱི་འཁྱེར་སོ་ཡིན།། ",
  "ཆོས་མཛད་རྣམས་ཀྱིས་སྒྲུབ་འཚལ་ལོ།། ཆགས་མེད་སྡང་མེད་མངོན་ཤེས་གསུམ།། དེ་གསུམ་རྣལ་འབྱོར་གྱི་ལམ་རྟགས་ཡིན།།",
  "",
  "ཆོས་མཛད་རྣམས་ཀྱིས་སྒྲུབ་འཚལ་ལོ།། ཞེས་གསུངས་པས་གླན་སྒོམ་ན་རེ། ",
  "རྗེ་བཙུན་གྱི་བཀའ་དྲིན་གྱིས་སྤང་བྱ་དེ་རྣམས་སྤངས་ཟིན་པས་བསྒྲུབ་བྱ་ཤུགས་ལ་འབྱུང་སྟེ་དུས་རྟག་ཏུ་སྐྱིད་པ་བཀའ་དྲིན་ཆེ་ལགས་ཞེས་ཞུས་པས། རྗེ་བཙུན་གྱི་ཞལ་ནས་བུ་དེ་ཡིན། ",
  "སྤང་བླང་ཚད་བཞིན་བྱུང་བའི་རྣལ་འབྱོར་པ་ནམ་ཡང་བདེ་ཞིང་སྐྱིད། ",
  "དེ་ལས་ལོག་ན་ནམ་ཡང་སྡུག་པས་བདེ་སྡུག་ཤན་འབྱེད་ཀྱི་སྤང་བླང་བྱེད་འཚལ་ཞེས་བདེ་སྡུག་ཤན་འབྱེད་ཀྱི་མགུར་འདི་གསུངས་སོ།། ",
  "རང་ངོ་རང་གིས་ཤེས་ནས་གནས་ལུགས་དོན་དང་ལྡན་པའི་རྣལ་འབྱོར་ནམ་ཡང་བདེ།། འཁྲུལ་པ་འི་རྗེས་སུ་འབྲངས་ནས་སྡུག་བསྔལ་སྦྲེང་སྐྱེད་བྱེད་པ་འི་ཆོས་པ་ནམ་ཡང་སྡུག། ",
  "མ་བཅོས་ངང་ལ་བཞག་ནས་འགྱུར་མེད་རང་སར་དག་པའི་རྣལ་འབྱོར་ནམ་ཡང་བདེ།། ",
  "བྱུང་ཚོར་རྗེས་སུ་འབྲངས་ནས་ཆགས་སྡང་རང་དགར་གསོག་པའི་ཆོས་པ་ནམ་ཡང་སྡུག། ",
  "སྣང་བ་ཆོས་སྐུར་རྟོགས་ནས་རེ་དོགས་ཐེ་ཚོམ་ཆོད་པའི་རྣལ་འབྱོར་ནམ་ཡང་བདེ།། ",
  "བབ་ཅོལ་ཐོ་ཅོར་བྱས་ནས་ཆོས་བརྒྱད་མགོ་མ་ནོན་པའི་ཆོས་པ་ནམ་ཡང་སྡུག། ",
  "ཐམས་ཅད་སེམས་སུ་ཤེས་ནས་ཅིར་སྣང་གྲོགས་སུ་འཁྱེར་བའི་རྣལ་འབྱོར་ནམ་ཡང་བདེ།། ",
  "མི་ཚེ་ཡེངས་ལ་བསྐྱལ་ནས་འཆི་ཁར་འགྱོད་པ་སྐྱེ་བའི་ཆོས་པ་ནམ་ཡང་སྡུག། ",
  "རྟོགས་ཚད་ཁོང་དུ་ཆུད་ནས་གནས་ལུགས་རང་ས་ཟིན་པའི་རྣལ་འབྱོར་ནམ་ཡང་བདེ།། ",
  "འདོད་པ་ཁོང་དུ་བཅུག་ནས་དུང་དུང་ཤམ་ཤམ་བྱེད་པའི་ཆོས་པ་ནམ་ཡང་སྡུག། ",
  "མཚན་མ་རང་སར་གྲོལ་ནས་ཉམས་མྱོང་རྒྱུན་ཆད་མེད་པའི་རྣལ་འབྱོར་ནམ་ཡང་བདེ།། ",
  "ཐ་སྙད་ཚིག་ཕྱིར་འབྲངས་ནས་སེམས་ལ་ཐག་ཆོད་མེད་པའི་ཆོས་པ་ནམ་ཡང་སྡུག། ",
  "འཇིག་རྟེན་བྱ་བ་བཏང་ནས་ཆེད་འཛིན་གཟའ་གཏད་བྲལ་བའི་རྣལ་འབྱོར་ནམ་ཡང་བདེ།། ",
  "བྲེ་འཕུལ་སྡུག་སོག་བྱས་ནས་བུད་མེད་གཉེན་འདུན་སྐྱོང་བའི་ཆོས་པ་ནམ་ཡང་།",
  "ཞེན་པ་ནང་ནས་ལོག་ནས་ཐམས་ཅད་སྒྱུ་མར་རྟོགས་པའི་རྣལ་འབྱོར་ནམ་ཡང་བདེ།། ",
  "གཡེང་བའི་ལམ་དུ་ཞུགས་ནས་ལུས་ངག་བྲན་དུ་བཀོལ་བའི་ཆོས་པ་ནམ་ཡང་སྡུག། ",
  "བརྩོན་འགྲུས་རྟ་ལ་ཞོན་ནས་ཐར་པའི་ས་ལམ་བགྲོད་པའི་རྣལ་འབྱོར་ནམ་ཡང་བདེ།། ",
  "ལེ་ལོའི་སྒྲོག་ཏུ་ཚུད་ནས་འཁོར་བའི་གཏིང་རྡོ་བྱེད་པའི་ཆོས་པ་ནམ་ཡང་སྡུག། ",
  "ཐོས་བསམ་སྒྲོ་འདོགས་ཆོད་ནས་ལྟད་མོ་སེམས་ལ་བལྟ་བའི་རྣལ་འབྱོར་ནམ་ཡང་བདེ།། ",
  "ཁས་ལེན་ཆོས་ལ་བྱས་ནས་སྤྱོད་ལམ་སྡིག་ལ་བྱེད་པའི་ཆོས་པ་ནམ་ཡང་སྡུག། ",
  "རེ་དོགས་ཐེ་ཚོམ་ཆོད་ནས་གཉུག་མ་རྒྱུན་ཆད་མེད་པའི་རྣལ་འབྱོར་ནམ་ཡང་བདེ།། ",
  "སྣ་ཐག་མི་ལ་བྱིན་ནས་ངོ་བསྲུང་མཐུན་འཇུག་བྱེད་པའི་ཆོས་པ་ནམ་ཡང་སྡུག། ",
  "ཇི་དགུ་རྒྱབ་ཏུ་བསྐྱུར་ནས་རྟག་ཏུ་ལྷ་ཆོས་བྱེད་པའི་རྣལ་འབྱོར་ནམ་ཡང་བདེ།། ",
  "ཞེས་གསུངས་པས་གླན་སྒོམ་ལ་སོགས་པ་འི་བུ་སློབ་རྣམས་ཀྱིས་ཐུགས་སྐྱེད་ཐོན་པ་ས། དགའ་མགུ་ཡི་རངས་ཏེ། མཉམ་གཞག་ཕྱག་རྒྱ་ཆེན་པོ་ལས་མ་གཡོས་པའི་ནུས་པས། རྗེས་ཐོབ་སྒྱུ་མ་ལྟ་བུའི་སྣང་བ་སྡིག་སྤོང་དགེ་བ་བསྒྲུབ་པ་ལ་བརྩོན་པར་གྱུར་ཏོ།། ",
  "གླན་སྒོམ་རས་པ་དེ་ལ་རྗེ་བཙུན་ཡང་ཐུགས་ཤིན་ཏུ་མཉེས་ཤིང་། དྭགས་པོ་རིན་པོ་ཆེའི་ཡང་མཆེད་གྲོགས་ཡོན་བདག་སློབ་མ་རྣམས་ཀྱིས་ཐོག་མར་གྱུར་པ་ཡིན་ནོ།། ",
  "ཉེ་བའི་སྲས་གླན་སྒོམ་རས་པའི་སྐོར་རོ།།།། ",
  "༈ན་མོ་གུ་རུ། རྣལ་འབྱོར་གྱི་དབང་ཕྱུག་བཞད་པ་རྡོ་རྗེ་དེ་ཉིད་ཀྱིས་ཐུགས་ཀྱི་སྲས་མཆོག་དམ་པ་སྒམ་པོ་པ་དེ་ཉིད། བླ་མ་མར་པ་ལྷོ་བྲག་པ་དེ་ཉིད་ཀྱིས་རྗེ་བཙུན་རང་གི་མཚན་ལྟས་རྨི་ལམ་ཀ་བཞི་བརྡ་འགྲོལ་གྱི་མགུར་ལས་འགྲན་གྱི་དོ་མེད་དུ་ལུང་བསྟན་ཞིང་། ཡི་དམ་རྡོ་རྗེ་རྣལ་འབྱོར་མས་ཀྱང་། ",
  "རྗེ་བཙུན་ལ་གྲུབ་ཐོབ་ཉེར་ལྔ་ལ་སོགས་པ་ཉི་ཟླ་སྐར་གསུམ་ལྟ་བུའི་བུ་སློབ་རྣམས་ཀྱི་ནང་ནས་ཉི་མའི་དཀྱིལ་འཁོར་ལྟར་མཆོག་ཏུ་ལུང་བསྟན་པ་དང་། རྫོགས་པའི་སངས་རྒྱས་ཀྱིས་ཀྱང་ཏིང་ངེ་འཛིན་རྒྱལ་པོ་ལ་སོགས་ཏེ། སྤྱིར་གྱིས་ཐེག་པ་ཆེན་པོའི་མདོ་དུ་མ་ནས་ལུང་བསྟན་ཞིང་། ",
  "ཁྱད་པར་སྙིང་རྗེ་ཆེན་པོ་པདྨ་དཀར་པོ་ནས། ཀུན་དགའ་བོ་ང་འདས་ནས་མ་འོངས་པའི་དུས་ན་བྱང་ཕྱོགས་གྱི་རྒྱུད་དུ་དགེ་སློང་འཚོ་བྱེད་ཅེས་བྱ་བ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། སངས་རྒྱས་བརྒྱ་སྟོང་མང་པོ་ལ་བསྙེན་བཀུར་བ། དགེ་བའི་རྩ་བ་བསྐྱེད་པ། ལྷག་པའི་བསམ་པ་བསྐྱེད་པ། ཐེག་པ་ཆེན་པོ་ལ་ཡང་དག་པ་ར་ཞུགས་པ། ",
  "སྐྱེ་བོ་མང་པོ་ལ་ཕན་པ་དང་བདེ་བའི་ཕྱིར་ཞུགས་པ། མང་དུ་ཐོས་པ། བྱང་ཆུབ་སེམས་དཔའི་སྡེ་སྣོད་འཛིན་པ། ཐེག་པ་ཆེན་པོའི་བསྔགས་པ་བརྗོད་།",
  "",
  "ཐེག་པ་ཆེན་པོ་ཡང་དག་པ་ར་རབ་ཏུ་སྟོན་པ་ཞིག་འབྱུང་བར་འགྱུར་རོ་ཞེས་ལུང་བསྟན་པ་ལྟར། ",
  "སྙིགས་མ་ལྔ་བདོ་བའི་དུས་སུ་བྱང་ཕྱོགས་ཁ་བ་ཅན་འདིར་མཚན་དྭགས་པོ་ལྷ་རྗེ་ཞེས་སྲིད་པ་གསུམ་ན་གྲགས་ཤིང་། ",
  "སྙན་པའི་བ་དན་གཡོ་བ། ས་བཅུའི་རྟོགས་པ་མངོན་དུ་མཛད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་རྗེ་བཙུན་རང་གིས་ཀྱང་འོད་གསལ་གྱི་ངང་ནས་གཟིགས་པ། ",
  "ཏིང་ངེ་འཛིན་གྱིས་བྱིན་གྱིས་བརླབས་ཤིང་ཐུགས་ཀྱི་སྤྲུལ་པས་བསྐུལ་ནས་ཞབས་དྲུང་དུ་ཕེབས་ཏེ། ",
  "སངས་རྒྱས་ཀྱི་བསྟན་པ་ཉིན་མོར་མཛད་ཅིང་། ",
  "སེམས་ཅན་རྣམས་བླ་ན་མེད་པའི་བྱང་ཆུབ་ལ་འགོད་པར་མཛད་པའི་རྣམ་པར་ཐར་པ་རྒྱ་མཚོ་ལྟ་བུ་ལས་ཆུ་ཐིགས་ཙམ་ཞིག་བརྗོད་ན། བདག་ཉིད་ཆེན་པོ་དེ་སྐུ་འཁྲུངས་པའི་ཡུལ་ནི། ",
  "བོད་ཡུལ་གཉལ་གྱི་སེ་བ་ལུང་གདུང་རུས་སྙི་བ། ཡབ་ལྷ་རྗེ་དབུ་གཙོ་དགའ་འབར་རྒྱལ་པོ། ཡུམ་ཡང་ལ་ཟ་བསམ་གཏན་སྒྲོན་མ་གཉིས་ལ་སྲས་གཉིས་བྱུང་བའི་གཅེན་པོ་རྗེ་ཉིད་ཀྱི་མཚན་སྟོན་པ་དར་མ་གྲགས་ཞེས་བྱ་བ། ཡབ་འཇིག་རྟེན་གྱི་འདུན་མ་ལ་མཁས་པའི་རྗེས་སུ་ཁྲིད་པས་འཇིག་རྟེན་གྱི་འདུན་གྲོས་ཀྱང་མཁས་པར་མཁྱེན་པ་དེ། དགུང་ལོ་བཅོ་ལྔ་ཙམ་ལོན་པའི་ཚེ་སྔགས་རྙིང་མ་ལ་སློབ་གཉེར་མཛད་ནས། རྩ་རྒྱུད་གསང་བ་སྙིང་པོ། ཧེ་རུ་ཀ་གལ་པོ། ཞི་ཁྲོའི་རྒྱུད། ཐུགས་རྗེ་ཆེན་པོ་དྲ་བ་འཛིན་པའི་རྒྱུད་ལ་སོགས་ཏེ། རྙིང་མའི་ཆོས་སྐོར་མང་དུ་མཁྱེན་ཅིང་། ",
  "རང་གི་ཕའི་ཆོས་སྨན་ཡན་ལག་བརྒྱད་པ་ལ་མཁས་པའི་མཆོག་ཏུ་གྱུར་པ་ཡིན་ནོ།། ",
  "དེ་ནས་དགུང་ལོ་ཉི་ཤུ་རྩ་གཉིས་བཞེས་པའི་ཚེ། ཡུལ་དེ་ན་དབང་ཆེ་བའི་རྗེ་དཔོན་ཞང་དར་མ་འོད་བྱ་བའི་སྲིང་མོ་མཚན་དང་ལྡན་པ་ཞིག་ཁབ་ཏུ་བཞེས་ཏེ་སྲས་མིང་སྲིང་གཉིས་ཀྱང་འཁྲུངས་པ་ལས། དུས་ནམ་ཞིག་གི་ཚེ། སྲས་པོ་དེ་འདས་ནས་རོ་བསྐྱལ་འོངས་པས་བུ་མོ་ཡང་འདས་འདུག། ",
  "དེ་ནས་ཞག་འགའ་སོང་བ་དང་། བཙུན་མོ་དེ་ལོ་ནད་སྟན་འབྱར་གྱིས་ཟིན་ཏེ་སྨན་དཔྱད་རིམ་གྲོ་ཅི་བྱས་ཀྱང་མ་ཕན་པར་ཡུན་རིང་ན་སྟེ་འཆི་ལ་ཐུག་ཀྱང་འཆིར་མ་འདོད་པའི་སྔས་ན་རྗེ་དེ་ཉིད་རིན་པོ་ཆེ་གསེར་གྱི་གླེགས་བམ་ལ་གསུང་སྒྲོག་མཛད་ཅིང་བཞུགས་པའི་ཐུགས་དགོངས་ལ། ",
  "ག་རེ་བུད་མེད་འདི་ལུས་ཟུངས་འདི་ལྟར་ཟད་ནས་ཀྱང་མི་འཆི་བ་འདི་གཅིག་ལ་ཆགས་པ་ཡིན་པ་འདྲ་དགོངས་ནས། ཇོ་མོ་ལ་འདུས་བྱས་འཁོར་བའི་མཚན་ཉིད་མ་གོ་བའི་སེམས་ཅན་ཚོ་འོ་རེ་བརྒྱལ། ",
  "བདེ་བ་མེད་པའི་འཁོར་བར་སྡོད་རྩིས་བྱེད་པ་རྣམས་ཉོན་རེ་མོངས། ཉེ་འབྲེལ་རྨི་ལམ་ལྟ་བུ་ལ་གདུང་སེམས་བྱེད་པའི་འཁྲུལ་པ་འི་སེམས་ཅན་འདི་ཀུན་མཐོང་བས་ང་སྣང་བ་སྐྱོ་བར་འདུག། ",
  "ཁྱོད་ལུས་ཟུངས་འདི་བཞིན་སོང་རུང་མི་འཆི་བ་འདི་གཅིག་ལ་ཆགས་པ་ཡིན་པ་འདྲ། ",
  "ཁྱོད་ཕྱིའི་ཡུལ་ལ་ཆགས་ན་ངས་དགེ་འདུན་གྱི་སྡེ་བཙུགས་ལ་།",
  "ནང་གི་ནོར་ལ་ཆགས་ན་དགེ་འདུན་ལ་བསྙེན་བཀུར་དང་སྐྱེ་བོ་ལ་སྦྱིན་གཏོང་བྱས་དགེ་བ་ལ་སྦྱར་གྱིས། ལར་ཆགས་རྒྱུ་གང་ལའང་མེད། ",
  "འོ་སྐོལ་གཉིས་ཀྱང་སྨོན་ལམ་གྱི་འབྲེལ་བས་ལན་གཅིག་འཛོམས་ཀྱང་། ",
  "ལས་ངན་གྱི་དབང་གིས་ཁྱོད་ལ་ན་ཚ་འདི་ལྟ་བུ་བྱུང་བས་ང་སྦྱོང་ལ་ཁྱོད་རང་སྡུག་པ་ལས་མི་འདུག། ",
  "ལར་ཁྱོད་སོས་རུང་ཤི་རུང་ང་ཆོས་གཤའ་མ་ཞིག་མི་བྱེད་པའི་ཐབས་མི་འདུག་གསུངས་པས། ཇོ་མོ་ན་རེ། ང་ད་ལྟ་རང་འཆི་བར་འདུག་སྟེ་ཡུལ་གཞིས་ཟས་ནོར་གང་ལའང་ཆགས་པ་མིན་ཏེ། ལྷ་རྗེ་ཁྱེད་རང་ལ་ཆགས་པ་ལགས། ",
  "ཁྱེད་ལ་དག་བུད་མེད་ཀྱི་ཐབས་མི་འཆག་པ་ངའི་ཕུ་བོས་ཀྱང་སྐྱེལ་ཏེ། ལར་རང་འཁོར་བ་འི་ཁྱིམ་ཐབ་འདི་ལ་སྐྱིད་མི་གདའ་བས་ལྷ་རྗེ་ཁྱེད་རང་སྙིང་ནས་ཆོས་གཤའ་མ་ཞིག་མཛོད་ཅིག་ཟེར་བས། དེར་རྗེ་ཉིད་ཀྱིས་ཁྱོད་སོས་ནས་འདུག་ཀྱང་བཟའ་མི་མི་འབྲལ་རི། ",
  "ཤི་རུང་ཆོས་ཁོ་ན་མིན་པ་བུད་མེད་གཞན་གྱི་ཡ་བྱེད་རེ་ངས་མནའ་ཞིག་བསྐྱལ་ལམ་གསུངས་པས། ",
  "ཇོ་མོ་ན་རེ། ཁྱོད་ཀྱིས་གཞན་བསླུས་པ་དང་རྫུན་བྱས་པ་མེད་དེ། ད་ལན་ང་ཡིད་ཆེས་པ་ར་འདུག་པས་མནའ་ཞིག་སྐྱེལ་བར་ཞུ་ཟེར་བ་དང་མནའ་སྐྱེལ་བར་མཛད་པས་དཔང་པོ་ཞིག་དགོས་ཟེར་ནས་ཨ་ཁུ་དཔལ་བསོད་དཔང་དུ་བཙུགས། ",
  "རིན་པོ་ཆེ་གསེར་གྱི་གླེགས་བམ་དབུ་ཐོག་ཏུ་བཞག་ནས་དབུ་སྙུང་བཞེས་པས། ཇོ་མོ་ན་རེ། ལྷ་རྗེ་ཁྱོད་ཀྱིས་ཆོས་གཤའ་མ་ཞིག་བྱས་མ་བྱས་ང་ཤི་དུར་ཁུང་ནས་བལྟའོ་ཟེར། ",
  "ཕྱག་ནས་འཇུས་ཞལ་རས་ལ་མིག་ཅེ་རེ་བལྟས། མཆི་མ་ཕྲུལ་བ་ཞིག་བཏོན་ནས་དབུགས་སོང་སྐད། ",
  "དེ་ནས་རྗེ་ཉིད་ཀྱིས་ནོར་ཆ་གསུམ་དུ་བགོས་ཏེ་ཆ་གཅིག་ཇོ་མོའི་དགེ་རྩ་ལ་བཏང་། ",
  "ཕུང་པོ་མེ་ལྷ་ལ་ཕུལ། ",
  "རུས་པ་ལ་ཚ་ཚ་བཏབ་སྟེ་མཆོད་རྟེན་བཞེངས་ནས་ཇོ་མོའི་མཆོད་རྟེན་དུ་གྲགས་པ་དུས་ད་ལྟ་ཡང་གཉལ་ན་ཡོད་དོ།།",
  "",
  "ཆ་གཅིག་དགེ་རྒྱུན་ལ་བཙུགས། ",
  "ཆ་གཅིག་རྗེ་རིན་པོ་ཆེ་རང་གིས་ཆོས་རྒྱགས་ལ་བཞག་ནས། ཇོ་མོའི་རྗེས་ཀྱི་བྱ་བ་རྣམས་ཚར་བས་ཐུགས་བདེ་བར་ད་ཆོས་ཤིག་བྱེད་དགོས་སྙམ་ཉི་མཐོངས་ལ་གཅིག་པུར་བཞུགས་ཡོད་པའི་ཚེ། ",
  "ཨ་ཁུ་དཔལ་བསོད་ཀྱི་བསམ་པ་ལ་ངའི་ཚ་བོ་སྡུག་པ་དེ་ཆུང་མ་གཅེས་མ་དེས་བོར། ཁོ་ད་ལྟ་སེམས་སྐྱོ་བར་ཡོད་སྙམ་ཤ་ཆང་ཞིག་ཁྱེར་འོངས་ནས། ཁུ་ཚན་གཉིས་གླེང་མོ་ཞིབ་ཏུ་བྱས་པ་ལས། རྗེའི་ཞལ་ནས་ཨ་ཁུ་ང་ཆུང་མ་དེ་ཤི་བས་བློ་བདེ་ལགས་ཨང་གསུངས་པས། ",
  "ཨ་ཁུ་ཚིག་པ་འཁྲུགས་ཏེ། དེ་འདྲའི་ཆུང་མ་ཁྱོད་ཀྱིས་གང་ནས་བཙལ་ཀྱང་མི་རྙེད། ཞང་དར་མ་འོད་ཀྱིས་ཐོས་ན་ཁ་ཆད་ཀྱང་འོང་ཟེར་ཐལ་བ་སྤར་གང་གཏོར་བྱུང་། ",
  "དེར་རྗེ་ཉིད་ཀྱིས་ཨ་ཁུ་བརྗེད་པ་ལགས་སམ་ཇུག་ཐལ། ཁ་སང་མནའ་སྐྱེལ་བའི་དཔང་པོ་ལགས་མོད། ",
  "ང་ཆོས་བྱེད་པར་བྱས་པ་མ་ལགས་སམ་གསུངས་པས། ",
  "ཨ་ཁུ་ན་རེ། ཚ་བོ་བདེན་ང་རང་འདི་འདྲའི་རྒན་པོར་སོང་ཡང་ཆོས་མི་དྲན་པ་མཚང་ཆེ། ཚ་བོ་ཆོས་གྱིས་ཤིག་ངས་ཡུལ་གཞིས་ནོར་རྫས་མ་བརླག་པར་བྱའོ་ཟེར། ",
  "དེ་ནས་རྗེ་རིན་པོ་ཆེས་ཉེ་འབྲེལ་རྣམས་ཀྱིས་མ་ཚོར་བར་འཕན་ཡུལ་གྱི་དགོན་པ་པོ་ཏོར། པོ་ཏོ་བ་རིན་ཆེན་གསལ་གྱི་དྲུང་དུ་མཇལ་ཏེ། བླ་མ་རིན་པོ་ཆེ་བདག་ཡུལ་གཉལ་གྱི་ས་ཕྱོགས་ནས་ཆོས་ལ་འོངས་པ་ལགས། ",
  "ཆོས་སྒོར་འཇུག་པ་དང་། རེ་ཞིག་གི་ཆས་ཀྱང་སྐྱིར་གཏོང་བར་ཞུ་ཞུས་པས། པོ་ཏོ་བའི་ཞལ་ནས། ང་ལ་ཆས་སྐྱིར་གཏོང་རྒྱུ་མེད། ",
  "ཁྱོད་རང་ལ་ཡོད་ན་ཁྱེར་ཤོག་ཆོས་སྒོར་བཅུག་གིས་གསུངས་པ་ལ། ",
  "རྗེའི་ཐུགས་དགོངས་ལ་ང་རང་ལ་ཡོད་ན་དག་སྐྱིར་ཐོང་ཟེར་དོན་མེད། ",
  "སྤྱིར་གསང་བ་སྙིང་པོའི་ནང་ནས་བླ་མ་ཐུགས་རྗེ་བཞི་དང་ལྡན་པ་ཞིག་གིས་སེམས་ཅན་གྱི་དོན་བྱེད་དེ། དེ་ཡང་རྟག་པ་རྒྱུན་གྱི་ཐུགས་རྗེ། རང་བྱུང་ཤུགས་ཀྱི་ཐུགས་རྗེ། བསྐུལ་ཞིང་གསོལ་བ་བཏབ་པའི་ཐུགས་རྗེ། གདུལ་བྱའི་རྐྱེན་དང་ཕྲད་པའི་ཐུགས་རྗེ་།",
  "ཐུགས་རྗེ་དེ་རྣམས་དང་ལྡན་པས་སེམས་ཅན་གྱི་དོན་བྱེད་པར་གསུངས་ཏེ། ",
  "བླ་མ་ཐུགས་རྗེ་ཆེ་རྒྱུ་རང་མི་འདུག་བསམ་སྔོན་ལས་ཀྱི་འབྲེལ་བ་མེད་པས་དེ་ཙམ་མོས་པར་མ་གྱུར་ཏེ། ",
  "རེ་ཞིག་ཡུལ་དུ་ལོག་ནས་གསེར་སྲང་བཅུ་དྲུག་གིས་འགོ་བྱས་པའི་ཆོས་རྒྱགས་བསྣམས་ཏེ། ",
  "འཕན་ཡུལ་རྒྱ་ལྕགས་རི་ཞེས་བྱ་བའི་དགོན་པར་བླ་མ་རྒྱ་མཆིལ་བ་འི་དྲུང་དུ་རབ་ཏུ་བྱུང་ནས་བསྙེན་རྫོགས་ཀྱི་དགེ་སློང་མཛད་དེ་མཚན་བསོད་ནམས་རིན་ཆེན་དུ་གསོལ་ལོ།། ",
  "དེ་ནས་དགེ་བཤེས་ཤྭ་བ་གླིང་པ་དང་བྱ་འདུལ་བ་འཛིན་པ་གཉིས་ལས། མདོ་སྡེ་རྒྱན། མངོན་རྟོགས་རྒྱན། མངོན་པ་མཛོད་ལ་སོགས་པ་འི་ཆོས་མང་དུ་གསན། མང་ཡུལ་བ་བློ་ལྡན་ཤེས་རབ་ལ་དགྱེས་རྡོར་གསང་འདུས་ལ་སོགས་པ་འི་རྒྱུད་ཀྱི་བཤད་པ་དང་དབང་གདམས་ངག་མང་དུ་ཞུས། ",
  "དགེ་བཤེས་སྙུག་རུམ་པ་དང་རྒྱ་ལྕགས་རི་པ་གཉིས་ལ་བཀའ་གདམས་ཀྱི་ཆོས་མཐའ་དག་གསན་ནས། ད་སྒྲུབ་པ་ཉམས་སུ་ལེན་དགོངས་རྒྱ་ལྕགས་རིར་བཞུགས་སོ།། ",
  "དེ་ཡང་རྗེ་དེ་ཉིད་ཤེས་རབ་དང་སྙིང་རྗེ་ཤིན་ཏུ་ཆེ་བ། སེར་སྣ་དང་འཛིན་ཆགས་ཤིན་ཏུ་ཆུང་བ། དད་པ་དང་བརྩོན་འགྲུས་ཤིན་ཏུ་ཆེ་བ། ལེ་ལོ་དང་སྙོམ་ལས་ཤིན་ཏུ་ཆུང་བས། ཉིན་པར་ཀློག་པ་ཐོས་བསམ་གྱི་བྱ་བ་ལ་ནན་ཏན་ཆེ་བར་མཛད་ཅིང་། ",
  "མཚན་མོ་སྤོང་བ་བསམ་གཏན་དང་བསྐོར་བ་ལ་སོགས་དགེ་བའི་བྱ་བ་ལ་གཡེལ་བ་མེད་པར་བཞུགས་པའི་སྐུ་ལ་ཕྱི་ནང་གི་སྲིན་བུ་མི་འབྱུང་བ་འདིས་ཞག་ལྔ་དྲུག་ཙམ་རེ་འཚོ་བ་མ་གསོལ་ཀྱང་བཀྲེས་པ་མི་མངའ་ཞིང་སྐུ་ལུས་བདེ་བའི་ཉམས་དང་ལྡན་པ་དང་། ཏིང་ངེ་འཛིན་གྱི་རྒྱུན་གཅིག་ལ་ཞག་མང་པོ་གནས་པ་དང་། ཆགས་སྡང་རགས་པ་ནུབ་ཅིང་། ",
  "མནལ་ལམ་དུ་མདོ་གསེར་འོད་དམ་པ་ནས་བཤད་པའི་ས་བཅུ་ཐོབ་པའི་སྔ་ལྟས་རྣམས་ཇི་ལྟ་བ་བཞིན་བྱུང་ངོ།། ",
  "དེ་ནས་དུས་ནམ་ཞིག་གི་ཚེ་ཐུགས་ཉམས་ལ། རྣལ་འབྱོར་པ་སྔོ་སངས་སྐུ་བོང་ཆེ་བ། རས་འགའ་སྲུལ་པོ་ཕྲག་པ་ལ་བཀལ་བ། སྦ་འཁར་ཕྱག་ན་བསྣམས་པ་ཞིག་བྱུང་སྟེ། ",
  "རྗེ་དེ་ཉིད་ཀྱི་དབུ་ལ་ཕྱག་བཞག་ལྗགས་མཆིལ་རེ་བཏབ་ཅིང་སོང་བས། རང་ལ་ཞི་གནས་ཀྱི་ཏིང་ངེ་འཛིན་བཟང་པོ་ཡོད་པའི་སྟེང་དུ་ལྷག་མཐོང་གི་ངེས་ཤེས་སྐྱེ་བ་སྙམ་བྱེད་པ་དང་། ཉམས་དགའ་ཡལ་བ་དང་། ཤེས་པ་ཧུར་བྱེད་པ་བྱུང་།",
  "",
  "གྲལ་མཚེས་ཀྱི་དགེ་སློང་ཞིག་ཡོད་པ་དེ་ལ་ལྟས་དེ་རྣམས་བཤད་པས། དགེ་སློང་ན་རེ། ཁྱེད་ཆོས་འདུལ་བ་ལས་རབ་ཏུ་བྱུང་། ",
  "ཚུལ་ཁྲིམས་རྣམ་དག་བསྲུང་བའི་དགེ་སློང་ལ་རྣལ་འབྱོར་པ་དང་བགྲོ་བ་ལ་སོགས་པ་བྱུང་ན་པད་དཀར་གྱི་ཆོ་འཕྲུལ་ཡིན་པས་བར་ཆད་བྱུང་ཉེན་ཡོད། ",
  "མཁན་པོའི་དྲུང་དུ་མི་གཡོ་བ་དཀར་པོའི་ལུང་ཞུས། ཚོགས་སུ་དགེ་འདུན་ལ་གཏོར་མའི་བྱིན་རླབས་ཞུས། ",
  "དེ་ལྟར་བྱས་ན་བར་ཆད་བཟློག་སྟེ་འོང་ཟེར། དེར་མཁན་པོའི་དྲུང་དུ་མི་གཡོ་བ་དཀར་པོའི་ལུང་ཞུས། ",
  "དགེ་འདུན་རྣམས་ལ་གཏོར་མ་བརྒྱ་རྩ་ཞུས་ཏེ། བསྙེན་པ་བསྐྱལ་བས་སྔར་གྱི་རྣལ་འབྱོར་པ་དེ་འགྲིམ་འགྲུལ་ཇེ་མང་ལ་སོང་བྱུང་ངོ།། ",
  "དུས་དེ་ཙམ་ན་རྗེ་བཙུན་མི་ལ་རས་པ་དེ་ཉིད་བྲག་དམར་སྤོ་མཐོའི་སྐྱིད་ཕུག་ཉི་མ་རྫོང་ན་རས་ཆུང་རྡོ་རྗེ་གྲགས་པ། ཞི་བ་འོད། སེ་བན་རས་པ། འབྲི་སྒོམ་རས་པ། ངན་རྫོང་སྟོན་པ་ལ་སོགས་ཏེ་དང་པོར་ཆེ་བའི་ཐུགས་སྲས་རྣམས་དང་། བྲིན་པ་འི་མཛེས་སེ་དང་། ཁུ་བྱུག་ལ་སོགས་པ་འི་ཉ་མ་རྣམས་ཀྱིས་བསྐོར་ནས་བཞུགས་པའི་དུས་སུ། དྲང་དོན་དང་ངེས་དོན་གྱི་ཆོས་ཀྱི་འཁོར་ལོ་བསྐོར་བའི་ཚེ། ",
  "རས་པ་རྒན་པ་རྣམས་ཀྱིས་རྗེ་བཙུན་ལ་ཞུས་པ། ",
  "ད་རྗེ་བཙུན་སྐུ་ཡང་བགྲེས་གདའ། གལ་ཏེ་ཞིང་ཁམས་གཞན་དུ་གཤེགས་པ་བྱུང་ན། བདག་ཅག་རས་པ་རྣམས་ཀྱི་གེགས་སེལ་དང་བོགས་འདོན་ཡོན་བདག་རྣམས་ཀྱི་བསོད་ནམས་གསོག་པའི་ཡུལ་སྐུ་ཚབ་གཅིག་དགོས་པར་གདའ་བས། ",
  "རྗེ་བཙུན་རང་ཐུགས་གང་ཆེས་པ་ཞིག་ལ་གདམས་ངག་རྣམས་བུམ་པ་གང་བྱོར་གནང་ནས་མངའ་གསོལ་མཛད་པ་འཐད་ལགས། ",
  "དེ་མིན་འུ་ཅག་གི་ཆོས་བརྒྱུད་འདི་ལ། སློབ་མ་ཚོགས་པ་སྐྱོང་འཕེར་བ་མི་འོང་བ་འདུག་ལགས་ཞུས་པས། ",
  "རྗེ་བཙུན་ཅུང་མ་མཉེས་པའི་ཞལ་ནས། ང་ལ་ཕྲིན་ལས་རྒྱ་ཆེར་སྤེལ་ནུས་པའི་སློབ་མ་ཡོད་དེ། དེ་གང་ན་འདུག་དོ་ནུབ་ངས་ལྟ་བས་སང་སྔ་དྲོ་ཤོག་ཅིག་གསུང་། ",
  "ནངས་པར་སྔ་དྲོ་སྔར་བས་སྔ་བར་བཞེངས་ནས་རས་པ་རྣམས་ལ་འདུན་མ་འོང་བས་འཚོགས་ཤིག་གསུང་། ",
  "རས་པ་དང་ཉ་མ་ཀུན་འཚོགས་པ་ལས། རྗེ་བཙུན་གྱིས་ཞལ་ནས། ངའི་བསྟན་པ་འཛིན་པའི་སྐྱེས་བུ་གདམས་ངག་བུམ་པ་གང་བྱོ་ལེན་ཞིང་བསྟན་པ་ཕྱོགས་བཅུར་སྤེལ་ནུས་པ་ཆོས་འདུལ་བ་ལས་རབ་ཏུ་བྱུང་བའི་དགེ་སློང་ལྷ་རྗེའི་མིང་ཅན་ཞིག་མྱུར་དུ་འོང་བར་འདུག་སྟེ། ",
  "མདང་ངའི་རྨི་ལམ་ན་བུ་དེས་ཤེལ་དཀར་གྱི་བུམ་པ་སྟོང་པ་ཞིག་ཁྱེར་ནས། ངའི་དངུལ་དཀར་གྱི་བུམ་པ་བདུད་རྩིས་གང་བ་དེ་ཁོའི་བུམ་པར་སིབ་ཀྱིས་བྱོ་བ་ཞིག་རྨི། ཕ་རྒས་ཁར་བུ་སྐྱེས། སངས་རྒྱས་ཀྱི་བསྟན་པ་ཉིན་མོ་ལྟར་བྱེད་ཅིང་། ",
  "སེམས་ཅན་མཐའ་ཡས་པའི་དོན་བྱེད་ནུས་པར་འདུག་ཧ་ཧ་ཞེས་བཞད་ཅིང་མགུར་འདི་གསུངས་སོ།།",
  "",
  "རྗེ་བླ་མ་རྣམས་ལ་ཕྱག་འཚལ་ལོ།། ",
  "བཀའ་དྲིན་ཅན་ལ་གསོལ་བ་འདེབས།། ",
  "ཤར་སེང་གེ་དཀར་མོའི་འོ་མ་དེ།། བཅུད་ཆེ་དང་ཆེ་བར་ཆ་མཆིས་ཏེ།། བཅུད་མ་མྱངས་གོང་ན་ཆེ་རྒྱུ་མེད།། ",
  "མྱངས་ཀྱི་རྟིང་ལ་ཆེ་བ་དེ།། ལྷ་དབང་པོ་བརྒྱ་བྱིན་གྱིས་མྱངས་པ་ཡིན།། ",
  "ལྷོ་རྒྱ་སྟག་ཁྲ་བོའི་མཆོངས་པ་དེ།། མཆོངས་པ་ཆེ་དང་ཆེ་བར་ཆ་མཆིས་ཏེ།། མཆོངས་པ་མ་འགྲན་གོང་ན་ཆེ་རྒྱུ་མེད།། ",
  "འགྲན་གྱི་རྟིང་ལ་ཆེ་བ་དེ།། ཌོམྦྷི་ཧེ་རུ་ཀ་ཡིས་ཆིབས་པ་ཡིན།། ",
  "ནུབ་གྱུར་མོ་ཉ་ཡི་མཁྲིས་པ་དེ།། མཁྲིས་ཁ་དང་ཁ་བར་ཆ་མཆིས་ཏེ།། མ་མྱངས་གོང་ན་ཁ་རྒྱུ་མེད།། ",
  "མྱངས་ཀྱི་རྟིང་ལ་ཁ་བ་དེ།། ཀླུ་དགའ་བོ་འཇོག་པོས་མྱངས་པ་ཡིན།། ",
  "བྱང་གཡུ་འབྲུག་སྔོན་མོ་སྟོབས་ཆེ་བ།། སྟོབས་ཆེ་དང་ཆེ་བར་ཆ་མཆིས་ཏེ།། སྟོབས་མ་འགྲན་གོང་ན་ཆེ་རྒྱུ་མེད།། ",
  "འགྲན་གྱི་རྟིང་ལ་ཆེ་བ་དེ།། གྱད་ལྷ་དགའ་ཀླུ་དགས་འགྲན་པ་ཡིན།། ",
  "ཤར་སེང་གེ་དཀར་མོའི་འོ་མ་དེ།། སྣོད་རིན་ཆེན་གསེར་སྐྱོགས་མ་ལགས་པ།། སྣོད་ངན་ཕལ་དུ་ཅང་མི་ལྡུགས།། ",
  "སྣོད་ངན་ཕལ་དུ་བླུགས་པ་ན།། སྣོད་ཀྱང་ཆག་ལ་བཅུད་ཀྱང་འབོ།། རྗེ་ནཱ་རོ་མཻ་ཏྲིའི་གདམས་ངག་འདི།། ཟབ་དང་ཟབ་པར་ཆ་མཆིས་ཀྱང་།། ",
  "མ་བསྒོམས་གོང་ན་ཟབ་རྒྱུ་མེད།། ",
  "སྒོམ་གྱི་རྟིང་ལ་ཟབ་པ་དེ།། ཕ་ཇོ་མར་པས་བླངས་པ་ཡིན།། ",
  "མི་ལ་རས་པས་བསྒོམས་པ་ཡིན།།",
  "",
  "མི་ལའི་སྒོམ་ཉམས་ཚིག་གསུམ་པོ།། གནད་དུ་འགྲོལ་བར་ཆ་མཆིས་ཀྱང་།། ",
  "སྣོད་མིན་རྣམས་ལ་སྟེར་རྒྱུ་མིན།། ",
  "སྣོད་ལྡན་བསླེབས་ན་སྟེར་བ་ཡིན།། ",
  "བུ་སྟོན་པ་བྱུང་ན་སྟེར་བ་ཡིན།། ",
  "ཞེས་པ་འི་མགུར་གསུངས་སོ།། ",
  "དེའི་ཚེ་རྗེ་རིན་པོ་ཆེ་དེ་ཉིད་རེ་ཞིག་ཕྱི་བསྐོར་ལ་བྱོན་པས། དེའི་ལོ་ཡུལ་ཕྱོགས་དེར་མུ་གེ་ཆེན་པོ་ཞིག་བྱུང་བས། ",
  "རྒྱ་སྒོའི་འོག་ན་སྤྲང་པོ་གསུམ་ཡིད་སྨོན་བྱེད་ཅིང་འདུག་པའི་གཅིག་ན་རེ། ",
  "ད་ལོའི་སྐྱ་མུག་འདི་འདྲ་ལ། རྒྱ་ལྕགས་རི་ཞེས་བྱ་བའི་དགེ་འདུན་གྱི་སྡེ་བཟང་པོ་འདིར་དེ་རིང་ནངས་པར་ཀུན་ཚ་བ་ཆོས་སྟོན་བཟང་པོ་འདྲེན་པ་བྱུང་བ་བྱས། ",
  "སྟོན་མོ་ལ་ཕྱོགས་རིས་མེད་པར་འོ་རང་ཀུན་ཚུད་པར་བྱས་ནས། རང་རེ་ཚོའི་སྐལ་བ་ཟོས་རྟིང་ཡང་། ཁམ་ཟན་ཐུ་བ་ལྕི་ཏིག་པ་བླངས་ནས། ལྕགས་རིའི་འཁྲིས་སུ་གང་དགའ་དགའ་ནས་སྒྲུགས་ཟ་བ་ཡིན་ན་དགའ་བ་ལ་ཟེར། ",
  "གཅིག་ན་རེ། ང་ཁྱོད་ཀྱི་དེ་བས་ཀྱང་འདུན་ཐག་ཉེ་བ། ལོ་ཚོད་མ་ཚོས་སེ་བ་བྲེ་གང་ཙམ་བྱས། ",
  "དེ་ལ་གཡེར་མ་བཏབ། དར་བའི་ཟན་མགོ་ཙམ་བྱས། ",
  "སྐྱུ་འོར་སླེ་ཙམ་བྱས་ཟོས་པས་ཁོང་པ་ཚི་ལོག་གེ་སྡོད་ན་དགའ་ཟེར། ",
  "རྒན་པ་དེ་ན་རེ། སྐྱེས་པ་ཁྱོ་ག་བྱ་བ་ལྟོགས་རུང་བཞད་གད་ཐེག་གེ། བྱ་ལྟོགས་རུང་ཁྱུང་རུ་དེང་ངེ་བྱ་བ་ཡིན། ",
  "གྲོད་འདུན་གྱི་གཏམ་དེ་འདྲ་མ་གཏོང་། དགེ་སློང་ཞིང་དག་པ་ཞིག་ནུབ་ཀྱི་རི་ལ་བསྐོར་བ་ལ་འབྱོན་ཞིང་འདུག་པ། དེ་ཀུན་གྱི་གསན་ན་ངོ་ཡང་ཚ། ཅིས་ཀྱང་སྨོན་ནེ་གཏོང་ན་རྒྱ་མ་ཆུང་བྱ་བ་ཡིན་པས་འོད་གསལ་ལྷའི་གདུང་བརྒྱུད་དྲི་མ་མེད་པ། བོད་ཁ་བ་ཅན་དུ་སངས་རྒྱས་ཀྱི་བསྟན་པ་དར་བར་བྱེད་པའི་ཆོས་རྒྱལ། ",
  "མངའ་བདག་ཙེ་ལྡེ་འདྲ་བ་ཡིན་ན་དགའ་མོད། ཚེ་འདིར་བོད་ལ་ཁ་ལོ་སྒྱུར་བས་ཆོག། ",
  "དེ་མིན་ནུབ་ལ་ཕྱི་གངས་ཀྱི་ར་བ་བྱ་བ་ན་རྣལ་འབྱོར་གྱི་དབང་ཕྱུག་མི་ལ་རས་པ་ཞེས་བྱ་བ་ཟས་དཀའ་ཐུབ་དང་ཏིང་ངེ་འཛིན་གྱིས་འཚོ་།",
  "",
  "ན་བཟའ་རས་རྐྱང་དང་གཏུམ་མོའི་བདེ་དྲོད་ཀྱིས་འཚོ་བ་ཉིན་མཚན་མེད་པར་སྒོམ་འོད་གསལ་ཕྱག་རྒྱ་ཆེན་པོའི་ངང་ལ་བཞུགས་པ། ",
  "གནས་འཕོ་སྐྱས་མཛད་པ་ན་ནམ་མཁའ་ལ་འཕུར་ནས་གཤེགས་པ་ཞིག་ཡོད་པར་འདུག། ",
  "དེའི་དྲུང་དུ་རབ་ཚེ་འདི་བློས་བཏང་ནས་ཁོང་བཞིན་སྒྲུབ་པ་བྱེད་ན་དགའ། ",
  "དེ་མིན་ཡང་ཞལ་རེ་ཙམ་མཐོང་ན་དགའ་སྟེ་ཟེར་མཆི་མ་ཁྲལ་ཁྲལ་འདུག་པ་ལས། དེར་རྗེ་བཙུན་གྱི་མཚན་ཐོས་པའི་མོད་ལ་རང་དབང་མེད་པའི་དད་པ་ཆེན་པོ་སྐྱེས་ནས། ནམ་ཕྱེད་བར་དུ་ཐུགས་བརྒྱལ་ནས་དྲན་པ་མ་རྙེད། དྲན་པ་རྙེད་པ་དང་སྤྱན་ཆབ་མང་པོ་བསིལ་ཞིང་བཞེངས་ནས་རྗེ་བཙུན་བཞུགས་པའི་ཕྱོགས་སུ་ཕྱག་མང་པོ་བཙལ་ཞིང་། ",
  "རྗེ་བཙུན་རྗེ་བཙུན་ཐུགས་རྗེས་གཟིགས་ཞེས་གསོལ་བ་མང་དུ་བཏབ། ",
  "དེ་ནས་བྱོན་ཏེ་དགེ་སྦྱོར་གྱི་གཙོ་བོ་ཡན་ལག་བདུན་པ་མཛད་པས། འཕྲོ་ཡང་ཡང་སྟོན་སྔར་དང་མི་འདྲ་བའི་ཉམས་དང་ཏིང་ངེ་འཛིན་བཟང་པོ་ཤར། ",
  "བླ་མ་རྗེ་བཙུན་དེ་དང་མཇལ་ལམ་སྙམ་པའི་ངང་ནས་ནམ་ལངས་པ་དང་། སྤྲང་པོ་གསུམ་པོ་བོས་ནས་ཟན་དང་ཤ་མར་ལ་སོགས་པ་འི་ཚ་བ་བཟང་པོ་ཁོ་རང་གི་ཡིད་སྨོན་ལས་ལྷག་པས་ཚིམ་པར་མཛད་དེ། ",
  "རྗེའི་ཞལ་ནས་ཁྱེད་ཟེར་བའི་བླ་མ་དེ་ལ་ང་མཇལ་བར་འདོད་པས་ཁྱེད་རྒྱུས་ཡོད་པ་དེས་ངའི་སྣ་གྱིས། ངའི་ཕུགས་ཀྱི་རྡིག་ལ་གསེར་སྲང་བཅུ་དྲུག་ཡོད་པས་ཕྱེད་ཁྱེད་ལ་སྟེར། ",
  "དེ་ནས་ཁྱེད་རང་ཡང་ཆོས་བྱས་པས་ཆོག་གསུངས་པས་གཞོན་པ་གཉིས་ན་རེ། ",
  "ངེད་ལ་རྒྱུས་མེད་ལགས་ཟེར། ",
  "རྒན་པ་ན་རེ་ངས་བྱས་ཆོག་ཟེར་བས་དེའི་ནུབ་དཀོན་མཆོག་ལ་མཆོད་པ་ཕུལ་ཞིང་གསོལ་བ་བཏབ་པའི་མཚན་ལམ་ན་རག་དུང་རིང་པོ་ཞིག་བུས་པའི་སྐད་ཀྱིས་འཛམ་བུའི་གླིང་ཁྱབ་པས་དེང་སང་དབུས་གཙང་གཉིས་ན་དུང་འདི་བས་སྒྲ་ཆེ་བ་མེད་བྱས་པ་དང་། ཡང་ནམ་མཁའ་རྟེན་མེད་པ་ལ་རྔ་བོ་ཆེ་ཞིག་བཏགས་འདུག་པ་བརྡུངས་པས་སྒྲ་ཆེ་ཞིང་སྙན་པ་ཡང་དག་པ་བྱུང་བ་ལ་མི་དང་རི་དྭགས་དཔག་ཏུ་མེད་པ་ཉན་ཅིང་འདུག། ",
  "མོན་མོ་འདྲ་བའི་བུད་མེད་གཅིག་ན་རེ། ",
  "མི་འདི་ཚོ་ལ་རྔ་བརྡུངས། རི་དྭགས་འདི་ཚོ་ལ་འདི་བྱིན་ཟེར་ནས་འོ་མ་ཐོད་ཕོར་གང་བྱིན་བྱུང་། ",
  "འདིས་རི་དྭགས་འདི་ཙམ་མི་ཁྱེད་བྱས་པས། ཁྱོད་རང་འཐུང་དང་རི་དྭགས་འདིར་མ་ཟད་རིགས་དྲུག་གི་སེམས་ཅན་ཐམས་ཅད་ཁྱེད་དེ་འོང་། ",
  "ཕྱིས་རྗེ་ཉིད་ཀྱི་ཞལ་ནས་ད་ལྟ་སྣོད་དང་མི་ལྡན་ས་ལམ་རིམ་གྱིས་སྦྱོང་བ་རྣམས་རྔ་ལ་ཉན་པའི་མི་རྣམས་སུ་།",
  "བཀའ་གདམས་ཀྱི་བླ་མ་རྣམས་ཀྱང་དྲིན་ཆེ་བར་གདའ། རི་དྭགས་རྣམས་ངའི་རི་ཁྲོད་འཛིན་པའི་སྒོམ་ཆེན་རྣམས་སུ་འདུག་སྟེ། ",
  "བླ་མ་མི་ལའི་གདམས་ངག་ཐབས་ལམ་དང་ཕྱག་རྒྱ་ཆེན་པོ་ཁོ་ནས་ཀྱང་སྔོན་གྱི་རྨི་ལམ་གྱི་ལྟས་དེའི་ཁར་སོང་གསུང་ངོ།། ",
  "དེ་ནས་ཁོ་དང་འགྲོགས་ནས་བྱོན་པས་རྗེ་དེ་ཉིད་དད་པ་དང་བརྩོན་འགྲུས་ཆེ་བས་ངའི་བླ་མ་དང་ནམ་མཇལ་ཟེར། ",
  "ཞལ་རས་སྤྱན་ཆབ་དང་མི་འབྲལ། ཚ་ཆོས་དང་ཁར་མི་འགྲོ། ",
  "མཉེལ་ཡང་མི་སོ་བར་བྱོན་པ་ལས་མྱང་སྟོད་རྩིས་གནས་གསར་དུ་ཕེབས་པས་སྤྲང་པོ་དེ་ན་བའི་ཚུལ་སྟོན་ཏེ། ",
  "ད་འདི་ཡན་ལ་ང་ལ་ཡང་རྒྱུས་ཞིབ་པོ་མེད། ",
  "དགོན་པ་ས་སྐྱ་བྱ་བ་ཡོད་ཟེར་ཁྱེད་རང་འདྲི་ཞིང་སོང་ཟེར་བས། དེར་གྲོགས་ཀྱིས་བོར་བས་དམུས་ལོང་ཐང་ལ་འཁྱམས་པའི་སྡུག་བསྔལ་མྱོང་། མཚན་ཐོག་ཐག་ཞལ་རས་ས་ལ་སྦྱར་ནས་བཤུམས་པས། སྤྲང་པོ་ན་རེ། ",
  "བུ་ཚ་སླེབ་ཉེས་འདྲ་བ་དེ་འདྲ་མ་བྱེད་པར་ལམ་རྒྱུས་བསྟན་པ་བཞིན་སོང་ཟེར། ",
  "སྤྲང་པོ་དེ་རྣམས་ཕྱིས་རྗེ་བཙུན་གྱི་སྤྲུལ་པར་ཡིད་ཆེས་སོ།། ",
  "དེ་ནས་འདྲི་ཞིང་བྱོན་པས་གྲང་སོ་ཁྲ་བོ་ལར་ལ་སྟོད་པ་འི་ཚོང་པ་མང་པོ་དང་ཕྲད་པ་ལ་དྲིས་པས་གཉའ་ནང་པ་འི་ཚོང་དཔོན་ཟླ་བ་བཟང་པོ་ཟེར་བ་ཞིག་ན་རེ། ",
  "རྣལ་འབྱོར་གྱི་དབང་ཕྱུག་མི་ལ་རས་པ་ཞེས་བྱ་བ་བོད་གངས་ཅན་གྱི་ཁྲོད་ན་སྒྲ་ཆེ་བའི་བླ་མ་གྲུབ་ཐོབ་དེ་ད་ལྟ་བྲིན་ཆུ་དབར་ན་བཞུགས་ཟེར་བས་དེར་རྗེ་བཙུན་དང་དངོས་སུ་མཇལ་བ་སྙམ་བྱེད་པ་བྱུང་སྟེ། ",
  "དགའ་ཆེས་ཏེ་ཚོང་དཔོན་གྱི་མགུལ་ནས་འཁྱུད་དེ་སྤྱན་ཆབ་མང་དུ་བསིལ། ",
  "དེ་ནས་ལམ་དྲིས་ཏེ་དིང་རིའི་ས་ཕྱོགས་སུ་ཕེབས་པ་དང་། ཐང་ཆེན་པོ་ཞིག་གི་དཀྱིལ་ན་ངལ་སྟེགས་ཤིག་འདུག་པ་དེར་མཉེལ་མཛད་པས་ཁ་སང་ནས་བཤོས་ཀྱང་མ་གསོལ། ",
  "སྐུ་དུབ་པའི་སྟོབས་ཀྱིས་རླུང་ཁམས་དྲག་པོ་ཞིག་གཡོས་པས་ཐུགས་དྲན་མེད་དུ་སོང་། ",
  "ངལ་སྟེགས་ཀྱི་ཁ་ནས་ལྷུང་། ནམ་ཕྱེད་ཚུན་དྲན་པ་མ་རྙེད། ཐུགས་དྲན་རྙེད་པ་དང་།",
  "སྤྱི་གཙུག་ནས་རྐང་མཐིལ་བར་ལ་མི་ན་བ་སྤུ་ཙམ་ཡང་མི་འདུག། ",
  "ཞལ་སྐྱེམས་པ་ལ་ཆུ་སྟེར་མཁན་ཡང་མེད་པར་ཉིན་ཞག་གཉིས་ལུས་དེར་ཐུགས་དགོངས་ལ་ང་སྐྱེ་བ་འདིར་རྗེ་བཙུན་དང་མ་མཇལ་གྱི་རྟིང་ལ། ཕྱི་མ་རྗེ་བཙུན་གང་དུ་བཞུགས་པའི་ཞབས་དྲུང་དུ་སྐྱེས་ཏེ་ཐུགས་ཡིད་གཅིག་ཏུ་འདྲེས་པར་ཤོག་ཅེས་སྨོན་ལམ་དང་། འདི་ཕྱི་བར་དོ་གསུམ་དུ་རེ་ས་རྗེ་བཙུན་མིན་པ་མེད་ཅེས་སྤྱན་ཆབ་མང་པོ་བསིལ་ཞིང་གསོལ་བ་ཕུར་ཚུགས་སུ་བཏབ་བོ།། ",
  "དེ་ནས་ཉིན་གཅིག་བྱ་ཡུལ་བ་འི་སྟོན་པ་བཀའ་གདམས་པ་ཞིག་བྱུང་སྟེ། ",
  "ཁྱེད་གང་དུ་གཤེགས་པ་ཡིན་གསུངས་པས། ",
  "ང་བྲིན་གྱི་ཕྱོགས་སུ་རྗེ་བཙུན་མི་ལའི་ཞལ་ལྟར་འགྲོ་བ་ཡིན་ཟེར་བས་འོ་ན་བདག་ཀྱང་དེ་ཕྱོགས་སུ་འགྲོ་བ་ཞིག་ལགས་ཏེ་གསུངས་པས། ",
  "ཁོང་ན་རེ། ཁྱེད་བསྙུང་གཞི་ཞིག་གིས་ཐེབས་པ་མིན་ནམ་ཟེར་བས་བདག་ཁམས་ཤིག་ཀྱང་མ་བདེ། ཁ་ཡང་སྐོམ་པས་ཁྱེད་ཀྱིས་ཆུ་ཞིག་སློང་དང་གསུངས་པས། ",
  "ཁོང་གིས་ཆུ་ཕོར་གང་ལ་ཞིབ་བཏབ་ནས་དྲངས་པས་སྐུ་ཁམས་བདེ་སང་སོང་སྟེ་ཁོང་དང་འགྲོགས་ནས་བྱོན་ནོ།། ",
  "དེའི་ཚེ་རྗེ་བཙུན་སྤྲོ་བདེ་བཀྲ་ཤིས་སྒང་ན་ཆོས་གསུང་པ་འི་ཚེ་རེས་དགོངས་པ་ལ་བཞུགས། ",
  "རེས་བཞད་མོ་མཛད་ཅིང་འདུག་པ་ལས་བྲིན་པ་འི་ཡོན་བདག་མོ་མཛེས་སེ་ཞེས་བྱ་བ་མཚན་ལྡན་མ་ཞིག་ཡོད་པ་དེས་རྗེ་བཙུན་ཆོས་གསུང་འཕྲོ་ལ་རེས་དགོངས་པ་ལ་བཞུགས། ",
  "རེས་བཞད་མོ་མཛད་པ་དེ་སྐལ་ལྡན་གྱི་སློབ་མ་ལ་ཡོན་ཏན་སྐྱེས་པ་མཁྱེན་པ་ལགས་སམ། ",
  "སྐལ་མེད་ཀྱི་སློབ་མ་ལ་ལོག་རྟོག་སྐྱེས་པ་མཁྱེན་པ་ལགས་ཞུས་པས། ངས་སྐལ་ལྡན་དང་སྐལ་མེད་ལ་སྐྱོན་ཡོན་སྐྱེས་པ་གང་ཡང་མ་མཐོང་གསུང་། ",
  "འོ་ན་རྗེ་བཙུན་བཞད་པའི་རྒྱུ་མཚན་ཅི་ལགས་ཞུས་པས། ངའི་བུ་དབུས་པ་སྟོན་པ་དེ་དིང་རིའི་ས་ཕྱོགས་ཀྱི་ངལ་སྟེགས་ཤིག་གི་འགྲམ་ན་སླེབ་འདུག་སྟེ། ",
  "ལུས་ཐམས་ཅད་ན་ཞིང་བླ་མ་རྗེ་བཙུན་མཁྱེན་ཟེར་དད་གུས་ཆེན་པོའི་ངང་ནས་མཆི་མ་མང་པོ་འདོན་ཞིང་འདུག། ",
  "དེ་ལ་སྙིང་རྗེ་བ་ཞིག་བྱུང་ནས་ཏིང་ངེ་འཛིན་གྱི་བྱིན་རླབས་བྱས་དགའ་བ་ཞིག་ཀྱང་བྱུང་སྟེ་དགོད་པ་ཡིན་གསུང་། ",
  "རྗེ་བཙུན་ཡང་སྤྱན་ཆབ་བསིལ་ཞིང་འདུག་པ་ལས་འོ་ན་རྗེ་བཙུན་གྱི་དྲུང་དུ་ནམ་ཕེབས་པ་གདའ་ཞུས་།",
  "",
  "སང་གནངས་ཚུན་ལ་སླེབ་མཆི་གསུང་། ",
  "སྐྱེས་བུ་དེ་དང་བདག་ཅག་རྣམས་མཇལ་བའི་སྐལ་བ་མཆིས་སམ་ཞུས་པས་སྐལ་བ་ཡོད་དོ།། ",
  "དེའི་གདན་ཐོག་མར་སུས་མནན་པ་དེ་ཏིང་ངེ་འཛིན་གྱིས་འཚོ་བར་འདུག། ",
  "དེའི་མཇལ་སྣ་སུས་བྱས་པ་དེ་བདེ་ཆེན་ཐར་པའི་གནས་སུ་ངས་འདྲོངས་པར་འདུག་གསུང་། ",
  "དེ་ནས་རྗེ་ཉིད་དང་བཀའ་གདམས་བྱ་ཡུལ་པ་ས་ཚོང་འདུས་སྡིངས་མར་ཕེབས་ནས་ཡོན་བདག་མོ་ཞིག་ཐགས་འཐག་ཅིང་འདུག་པའི་ཐགས་འགོར་བཞུགས་ཏེ། ས་ཕྱོགས་འདི་ན་རྣལ་འབྱོར་གྱི་དབང་ཕྱུག་མི་ལ་རས་པ་ཞེས་བྱ་བ་བཞུགས་ཟེར་བ་གང་ན་བཞུགས་གསུངས་པས་ཡོན་བདག་མོ་ན་རེ། ",
  "ཁྱེད་གང་ནས་བྱོན་ཟེར། ",
  "བདག་ཉི་མ་དབུས་ཀྱི་རྒྱལ་ཁམས་ནས་རྗེ་བཙུན་ལ་གཏད་འོངས་པ་ཡིན་གསུངས་པས། ",
  "འོ་ན་བདག་གིས་འཚོ་བ་དྲང་གིས་ནང་དུ་འབྱོན་པར་ཞུ་ཟེར་ནང་དུ་གདན་དྲངས་ནས་ཇ་བུར་ལ་སོགས་པ་འི་ཞབས་ཏོག་གྱ་ནོམ་པ་བྱས། ",
  "དེར་ཡོན་བདག་མོ་ན་རེ། ",
  "ཁྱེད་འབྱོན་པ་རྗེ་བཙུན་ཆེན་པོས་སྔ་མོ་ནས་མཁྱེན་ཏེ་མ་འོངས་ལུང་བསྟན་ཀྱང་གསུངས། ",
  "ཁ་སང་ནས་དིང་རིར་སྐུ་མཉེལ་བ་ཡང་གཟིགས་ནས་ཏིང་ངེ་འཛིན་གྱིས་བྱིན་རླབས་ཀྱང་མཛད། ",
  "བདག་གིས་མཇལ་སྣ་བྱེད་པར་ཞུ་ཟེར་བས་རྗེའི་ཐུགས་དགོངས་ལ་དེ་ཀ་ཡིན། ",
  "ང་བླ་མས་བྱིན་གྱིས་བརླབས་པས་མ་ཤི་བ་དང་། ང་འོང་བ་མཁྱེན་ལུགས་ཀྱིས་ང་ལས་ཅན་གྱི་སློབ་མ་ཡིན་པར་འདུག་བསམ། ",
  "ཐུགས་རྒྱལ་ཅུང་ཟད་སྐྱེས་པ་རྗེ་བཙུན་གྱིས་དགོངས་ནས། ང་རྒྱལ་གཅོག་པའི་ཕྱིར་ཟླ་བ་ཕྱེད་ཀྱི་བར་མཇལ་སྐབས་མ་གནང་བར། སེ་བན་སྟོན་པས་ཕྲུ་བ་དང་ཤིང་བསྐྱལ་ནས་བྲག་སྐྱིབས་ཤིག་ཏུ་བཞུགས། ",
  "དེ་ནས་ཡོན་བདག་མོའི་བུ་མོས་མཇལ་སྣ་བྱས་ཏེ། རྗེ་བཙུན་གྱི་དྲུང་དུ་བྱོན་པས་རྗེ་བཙུན་གྱིས་རས་ཆུང་པ་དང་ཞི་བ་འོད་གཉིས་རྗེ་བཙུན་རང་གི་སྐུར་བྱིན་གྱིས་བརླབས་ནས་བཞུགས་འདུག་པ་ལ་འདི་ཡིན་ཟེར་ས་མ་རྙེད་པས། རས་ཆུང་པ་ས་རྗེ་བཙུན་དབུས་མའོ་ཞེས་མཛུ་གུ་བཙུགས་ཚེ་རྗེ་རིན་པོ་ཆེས་ཀྱང་དབུས་མ་ལ་གསེར་སྲང་བཅུ་དྲུག་གི་མཎྜྻལ་དང་ཇའི་དུམ་གཅིག་ཡོད་པ་ཡང་ཕུལ་ནས་དབུས་ཕྱོགས་ནས་འོང་ལུགས་ལ་སོགས་པ་ཞིབ་པར་ཞུས་རྟིང་།",
  "",
  "རྗེ་བཙུན་རང་གི་རྣམ་ཐར་ཞིག་ཀྱང་གསུང་དུ་གསོལ་ཞུས་པས། རྗེ་བཙུན་ཆེན་པོ་རེ་ཞིག་སྤྱན་ཟིམ་མེ་བཞུགས་པའི་མཐར། ",
  "མཎྜྻལ་གྱི་དབུས་ནས་གསེར་ཐིག་པོ་གཅིག་ནམ་མཁའ་ལ་བསྐྱུར་ནས་མར་པ་ལྷོ་བྲག་པ་མཆོད་ཅིག་གསུངས་པས། ",
  "ནམ་མཁའ་ལས་སྒྲ་དང་འོད་ལ་སོགས་པ་བསམ་གྱིས་མི་ཁྱབ་པ་བྱུང་ངོ།། ",
  "དེའི་ཚེ་རྗེ་བཙུན་ལ་ཆང་ཐོད་ཕོར་གང་གི་གསོལ་འཕྲོ་འདུག་པ་འདི་འཐུངས་གསུངས་གནང་བྱུང་བས་དགེ་སློང་གི་ཆ་ལུགས་ཡིན་པ་དང་། འཁོར་མང་དུ་འདུག་པས་ལེན་མ་ནུས་པ་ལ་རྗེ་བཙུན་གྱི་ཞལ་ནས་རྣམ་རྟོག་མ་མང་བར་འཐུངས་གསུངས་པ་དང་། ",
  "རྟེན་འབྲེལ་འཆུགས་ཀྱིས་དོགས་ནས་ལྷག་མ་མ་ལུས་པར་གསོལ་བས་བརྒྱུད་པ་ཟིན་ཅིང་། ",
  "གདམས་ངག་མ་ལུས་པའི་སྣོད་དང་ལྡན་པར་མཁྱེན་ནས་ཁྱེད་ཀྱི་མིང་ཅི་ཡིན་གསུང་། ",
  "བསོད་ནམས་རིན་ཆེན་ཟེར་བ་ལགས་ཞུས་པས། བསོད་ནམས་ཚོགས་ཆེན་བསགས་ལས་བྱུང་།། ",
  "སེམས་ཅན་ཀུན་གྱི་རིན་པོ་ཆེ།། ཞེས་ལན་གསུམ་གསུང་ངོ།། ",
  "དེའི་ཚེ་རྗེ་བཙུན་གྱི་ཐུགས་ལ་ངའི་བུ་འདིའི་མིང་ཐོས་པ་ས་ཀྱང་འཁོར་བ་ལས་ཐར་བ་ཞིག་འོང་བར་འདུག་དགོངས་ཏེ་ཁར་མ་བཏོན་གསུང་། ",
  "དེ་ནས་དབུས་པ་སྟོན་པ་ལ་རྗེ་བཙུན་གྱི་ཞལ་ནས། ང་ལ་དད་ནས་འདིར་འོངས་པ་ངོ་མཚར་ཆེ། ",
  "ཁྱོད་ཀྱི་གསེར་དང་ཇ་ང་མི་འདོད་ངའི་རྣམ་ཐར་འདི་ལྟར་ཡིན་གསུང་། ",
  "རས་ཆུང་པ་དང་ཞི་བ་འོད་ཀྱིས་རམ་བཏེག་སྟེ་སྣ་ལེན་གྱི་མགུར་འདི་གསུངས་སོ།། ",
  "སྤྲོས་མེད་ཆོས་སྐུའི་ནམ་མཁའ་ལ།། འགག་མེད་ཐུགས་རྗེའི་སྤྲིན་བསྡུས་ཏེ།། ལུས་ཅན་སྐྱབས་གྱུར་འགྲོ་བའི་མགོན།། དྲིན་ཅན་མར་པའི་ཞབས་ལ་འདུད།། ",
  "བུ་གཡས་ན་འདུག་པའི་རས་ཆུང་དང་།། གཡོན་ན་འདུག་པའི་ཞི་བ་འོད།། གཡས་རམ་ཐེག་ལ་གཡོན་རམ་སྐྱོར།། གླུ་འདི་ལ་ལྷ་རྗེས་གསན་པར་ཞུ།། ",
  "དཔལ་དྲི་མ་མེད་པའི་ཞིང་ཁམས་སུ།། མི་ང་དང་ང་ཟེར་མང་ལགས་ཀྱང་།། ",
  "ཡུལ་རྒྱ་གར་དབུས་ན་སྒྲ་ཆེ་ཞིང་།། ཉི་ཟླ་ལྟ་བུར་གསལ་བ་དེ།། ནཱ་རོ་མཻ་ཏྲི་རྣམ་གཉིས་ལགས།། ",
  "ཕ་གྲུབ་ཐོབ་གཉིས་ཀྱི་ཐུགས་ཀྱི་སྲས།། དུས་གསུམ་སངས་རྒྱས་བཅུད་འདུས་པ།། སྒྲ་སྒྱུར་མར་པ་ལོ་ཙྪ་དེ།།",
  "དཀྱིལ་འཁོར་གཙོ་བོ་ཡིན་པའི་ཕྱིར།། ",
  "སྐལ་ལྡན་ཡིད་དབང་འཕྲོག་བྱེད་པ་འི།། སྙན་པ་དཔའ་བོ་མཁའ་འགྲོས་བརྗོད།། ",
  "དེ་ཐོས་ཁོ་བོས་མ་བཟོད་དེ།། འབད་རྩོལ་དྲག་པོས་སྤྱན་སྔར་ཕྱིན།། ",
  "མཇལ་མ་ཐག་ཏུ་དགའ་བདེ་ཐོབ།། ཞབས་ཀྱི་པདྨོ་ལ་བཏུད་ནས།། ཚེ་འདིར་སངས་རྒྱས་ཐོབ་པ་ཡི།། ",
  "གདམས་ངག་ཟབ་མོ་གནང་དགོས་ཞུས།། ",
  "ཕ་སངས་རྒྱས་ཁོང་གི་ཞལ་ནས་ཀྱང་།། ",
  "ཚེ་འདིར་འཁོར་བའི་རྒྱུན་གཅོད་པའི།། མཚོན་ངར་མ་ལྟ་བུའི་གདམས་ངག་ཅིག། ནཱ་རོའི་ཐུགས་རྗེས་ཡོད་དོ་གསུང་།། ",
  "བདག་དབུལ་བས་ཟང་ཟིང་མ་མཆིས་ཏེ།། སྒོ་གསུམ་འབད་ནས་ཐུགས་དམ་བསྐང་།། དུས་གསུམ་མཁྱེན་པའི་ཐུགས་རྗེ་ཡིས།། ",
  "བདག་གི་ལྷག་བསམ་མཁྱེན་པའི་ཕྱིར།། ",
  "བརྩེ་བ་ཆེན་པོས་ཉེར་དགོངས་ནས།། བཀའ་བབས་བཞི་ཡི་གདམས་ངག་རྣམས།། འཕྲི་བསྣན་ལྷག་ཆད་ཡོད་རི་གསུང་།། ",
  "དབུ་སྙུང་བཞེས་ཏེ་གནང་ནས་ཀྱང་།། ",
  "ད་དུས་བསྟན་པའི་སྙིགས་མ་ལ།། ཚེ་ལ་ལོང་མེད་རྐྱེན་མང་བས།། ཁྱོད་ཤེས་བྱའི་གཤིས་ལ་མ་ཤོར་བར།། སྒྲུབ་པ་སྙིང་པོར་ལོངས་ཤིག་གསུང་།། ",
  "ངས་བླ་མའི་བཀའ་དྲིན་བསབ་པའི་ཕྱིར།། ",
  "འཆི་བས་འཇིགས་པ་འི་ལྕག་བཏབ་ནས།། བརྩོན་འགྲུས་དྲག་པོས་བསྒོམས་པའི་མཐུས།། ",
  "ལྟས་ངན་རྣམ་རྟོག་གཡང་དུ་ཁུགས།། དུག་གསུམ་རང་མཚང་རིག་པའི་ཕྱིར།། ",
  "སྐུ་གསུམ་ལྷུན་གྲུབ་ངོ་འཕྲོད་པ་ས།། བརྒྱུད་པའི་བྱིན་རླབས་ཉམས་རྟོགས་རྣམས།། སྐལ་ལྡན་རྣམས་ལ་འཕོ་བའི་ཕྱིར།། ",
  "ཟབ་དགུ་འདུས་པའི་གདམས་ངག་རྣམས།། སྟོན་པ་ཁྱོད་ལ་སྟེར་བས་ན།། ཉམས་སུ་ལོངས་ལ་བསྟན་པ་སྤེལ།། ལྷ་རྗེའི་ཐུགས་ལ་དེ་ཞོག་ལ།། མི་རིང་གློད་ལ་བཞུགས་པར་ཞུ།། ",
  "ང་རྣལ་འབྱོར་གྱི་རྣམ་ཐར་དེ་བཞིན་ལགས།། ",
  "གླེང་མོ་ཞིབ་རྒྱས་ཁད་ཀྱིས་བྱེད།། ",
  "གསེར་དང་མི་རྒན་ལོ་མི་མཐུན།། ཇ་བསྐོལ་བའི་ཐབ་ཆས་བདག་ལ་མེད།།",
  "",
  "ཁྱེད་བཀའ་བརྒྱུད་ཀྱི་བསྟན་པ་འཛིན་འདོད་ན།། ང་སྤྱོད་ལྟོས་ལ་ང་བཞིན་སྒོམས།། ",
  "གླུ་དེ་ལ་སྟོན་པའི་དྲིས་ལན་མཛོད།། ",
  "ཅེས་གསུངས་ནས་དེ་ལ་སྟོན་པའི་ཤངས་ལེན་བྱེད་པ་ཡིན་གསུང་བ་ལ་རྗེ་ཉིད་ཀྱིས་ཇ་བསྐོལ་ནས་ཞུས་པས། མཉེས་མཉེས་མཛད་བཞེས་ཏེ། རས་ཆུང་པ་རྣམས་ལ་སྟོན་པའི་ཇ་ལན་འཇལ་བས་ཇ་ཐུས་ཤོག་གསུང་། ",
  "ཐུས་བྱུང་བ་རྣམས་བསྐོལ་ནས་དེ་ལ་སྡོར་དགོས་གསུང་རྗེ་བཙུན་གྱིས་ཆབ་བསིལ་བས་རོ་མཆོག་བརྒྱ་དང་ལྡན་པ་བྱུང་ངོ།། ",
  "དེ་ནས་བྱ་ཡུལ་བ་དེ་རྗེ་བཙུན་ལ་བྱིན་རླབས་དང་ཆོས་འབྲེལ་ཞུ་ཟེར་བ་ལ། རྗེ་བཙུན་གྱི་ཞལ་ནས་བྱིན་རླབས་ཆགས་པའི་རྟེན་ཅི་ཡོད་གཅིག་ཕུལ་གསུངས་པས། ",
  "བདག་ལ་འབུལ་རྒྱུ་ཅི་ཡང་མེད་ཟེར་བ་ལ། རྗེ་བཙུན་གྱི་ཞལ་ནས་ཁྱོད་ཀྱི་ལུས་ལ་གསེར་མང་པོ་སྦས་ནས་ཅི་ཡང་མེད་ཟེར་བ་ངོ་ཚ་བ་ཡིན། ",
  "ལར་དད་པ་མེད་པའི་བྱིན་རླབས། ངེས་ཤེས་མེད་པའི་གདམས་ངག་གིས་ཅི་བྱེད། ",
  "དེ་བས་ཁྱོད་བལ་པོ་ར་ཚོང་དོན་དུ་གཉེར་བ་འདུག་པས་སོང་བར་ཆད་མེད་པར་བྱའོ་གསུང་། ",
  "རྗེ་དེ་ཉིད་ཀྱི་ཐུགས་དགོངས་ལ་རྗེ་བཙུན་གྱི་དྲུང་དུ་གཡོ་སྒྱུ་མི་ཤོང་བར་འདུག་པས་རིག་པ་སྒྲིམ་དགོས་པར་འདུག་སྙམ་པ་དང་། སངས་རྒྱས་ཀྱི་འདུ་ཤེས་དང་མི་འབྲལ་བར་གྱུར་ཏོ།། ",
  "དེ་ནས་རྗེ་བཙུན་གྱི་ཞལ་ནས་དབུས་པ་སྟོན་པ་ཁྱོད་ཀྱིས་སྔར་དབང་ཐོབ་བམ་མ་ཐོབ་གསུངས་པ་ལ། ",
  "སྔར་བླ་མ་རྣམས་ལ་དབང་དང་གདམས་ངག་ཐོབ་ཚུལ་རྣམས་དང་། རང་གི་རྒྱུད་ལ་ཏིང་ངེ་འཛིན་ཡོད་ཚུལ་ཞུས་པས། རྗེ་བཙུན་གྱི་ཞལ་ནས་ཧ་ཧ། བྱེ་མ་བཙིར་བ་ལ་མར་ཁུ་མི་འོང་། ཉུངས་ཀར་ལ་མར་ཁུ་འོང་བ་ཡིན། ",
  "ངའི་གཏུམ་མོ་ཨ་ཐུང་སྒོམས་དང་། ད་གཟོད་སེམས་ཀྱི་ངོ་བོ་མཐོང་འོང་།",
  "དེ་བསྒོམ་པ་ལ་སྔར་གྱི་དབང་བསྐུར་རྣམས་ཀྱིས་གོ་མི་ཆོད་པ་མིན་ཏེ། རྟེན་འབྲེལ་གྱི་ཆེ་བ་ཡིན་པས། ང་རང་གི་ལུགས་ཀྱི་བྱིན་རླབས་བྱེད་དགོས་གསུང་། ",
  "སྙན་བརྒྱུད་ཀྱི་ལུགས་སུ་སིནྡྷུ་རའི་དཀྱིལ་འཁོར་ལ་བརྟེན་ནས་ཕག་མོའི་བྱིན་རླབས་མཛད། ",
  "དེ་ནས་གདམས་ངག་གནང་སྟེ་བསྒོམས་པས་ཉམས་བཟང་པོ་འཁྲུངས་ཏེ། སྔར་གྱི་བླ་མ་རྣམས་ཀྱི་གསུང་རྗེས་སུ་དྲན་པས་ལྟ་སྒོམ་སྤྱོད་པ་ལ་རྟོག་དཔྱོད་མང་དུ་ཤར་ནས། རྗེ་བཙུན་ལ་དོགས་པ་གཅོད་ཕྱིར་ལྟ་སྒོམ་སྤྱོད་པའི་གནད་རྣམས་ཞུས་པས་རྗེ་བཙུན་གྱིས་དོགས་པ་ཀུན་བསལ་བའི་མཐར་སྤྱིར་གསང་སྔགས་སྒོས་སྒྲུབ་བརྒྱུད་འདིའི་ཆེ་བ་བརྗོད་ནས་མགུར་འདི་གསུངས་སོ།། ",
  "ལྟ་བ་ཡིན་པར་ངེས་ཀྱིས་རང་གི་སེམས་ལ་ལྟོས།། ",
  "སེམས་ལས་གཞན་དུ་ལྟ་བ་བཙལ་བ་ན།། གྱད་ཀྱིས་ནོར་ཚོལ་འདྲའོ་ཨང་གེ་ལྷ་རྗེ་སྟོན་པ་བ།། སྒོམ་པ་ཡིན་པར་ངེས་ཀྱི་བྱིང་རྒོད་སྐྱོན་མ་བསལ།། ",
  "སྒོམ་པ་བྱིང་རྒོད་སྐྱོན་ནི་བསལ་བ་ན།། ཉིན་པར་མར་མེ་འདེགས་པ་འདྲའོ་ཨང་གེ་ལྷ་རྗེ་སྟོན་པ་བ།། སྤྱོད་པ་ཡིན་པར་ངེས་སོ་བླང་དོར་རེས་མ་བྱེད།། ",
  "སྤྱོད་པ་བླང་དོར་རེས་ནི་བྱེད་པ་ན།། སྦྲང་མ་རྒྱ་རུ་ཆུད་པ་འདྲའོ་ཨང་གེ་ལྷ་རྗེ་སྟོན་པ་བ།། དམ་ཚིག་ཡིན་པར་ངེས་ཀྱི་ལྟ་བའི་གདེངས་ལ་ཞོག། ",
  "བསྲུང་མེད་དམ་ཚིག་གཞན་ནས་བཙལ་བ་ན།། ཆུ་མགོ་གྱེན་ལ་ལོག་པ་འདྲའོ་ཨང་གེ་ལྷ་རྗེ་སྟོན་པ་བ།། འབྲས་བུ་ཡིན་པར་ངེས་ཀྱི་སེམས་ལ་ངེས་ཤེས་བསྐྱེད།། ",
  "ཐོག་མེད་འབྲས་བུ་གཞན་ནས་བཙལ་བ་ན།། སྦལ་པ་གནམ་དུ་མཆོང་བ་འདྲའོ་ཨང་གེ་ལྷ་རྗེ་སྟོན་པ་བ།། བླ་མ་ཡིན་པར་ངེས་ཀྱི་རང་གིས་སེམས་ལ་དྲིས།། སེམས་ལས་གཞན་པ་འི་བླ་མ་བཙལ་བ་ན།། དེ་ཡིས་རང་སེམས་སྤངས་པ་འདྲའོ་ཨང་གེ་ལྷ་རྗེ་སྟོན་པ་བ།། ",
  "དེས་ན་སྣང་བ་ཐམས་ཅད་རང་གི་སེམས་སུ་འདུས་པར་གདའོ་ཨང་གེ་ལྷ་རྗེ་སྟོན་པ་བ།། ",
  "ཞེས་གསུངས་པས། ཤིན་ཏུ་མད་སྙམ་སྙིང་རུས་བསྐྱེད་ནས་བསྒོམས་པ་ལས། ནུབ་དང་པོ་ཕུག་པའི་མདོར་གཅེར་བུར་བསྒོམས་པས་བདེ་དྲོད་རང་འབར་ལ་སོང་།",
  "",
  "ནམ་ལངས་ལངས་གཉིད་དུ་སོང་བས་ལུས་རྡོ་བ་ལྟར་སོང་འདུག། ",
  "དེ་ནས་ཞག་བདུན་བསྒོམས་པས་བདེ་དྲོད་རང་འབར་ལ་སོང་སྟེ་རྒྱལ་བ་རིགས་ལྔའི་ཞལ་མཐོང་། ",
  "བླ་མ་ལ་ཞུས་པས་མིག་བཙིར་ནས་བལྟས་པ་ས་ཟླ་བ་གཉིས་སུ་མཐོང་བ་དང་འདྲ། ",
  "འབྱུང་བ་ལྔའི་རླུང་ཟིན་པ་ཡིན། ",
  "སྐྱོན་དང་ཡོན་ཏན་གང་ཡང་མིན་གསུང་། ",
  "ཡོན་ཏན་མིན་གསུང་ཡང་བྲོད་པ་བསྐྱེད་ནས་བསྒོམས་པས་ཟླ་བ་གསུམ་སོང་བའི་ཐོ་རངས་ཁ་ཅིག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་འཁོར་ལོ་བསྐོར་བ་ལྟར་འཁོར་ཞིང་འདུག་པས། སྟོང་སྐྱུགས་མང་པོ་བྱས་འགྱེལ་ནས་ཡུན་རིང་ཞིག་བརྒྱལ་བར་གྱུར། ",
  "དེ་ནས་བླ་མ་ལ་ཞུས་པས་རོ་རྐྱང་གཉིས་ཀྱི་རླུང་དྷཱུ་ཏཱིར་འཇུག་པ་ཡིན། ",
  "སྐྱོན་ཡོན་གང་ཡང་མིན་སྒོམས་གསུངས། ",
  "ཡང་སྔ་དྲོ་ཞིག་སྣང་བ་ཐུགས་རྗེ་ཆེན་པོས་ཐེམ་བེར་ནེམ་བེར་དུ་འདུག་པ་ལ་ཟླ་བའི་དཀྱིལ་འཁོར་རེ་རེ་དབུ་ཐོག་ན་འདུག་པ་མཐོང་། ",
  "བླ་མ་ལ་ཞུས་པས་སྤྱི་གཙུག་བདེ་ཆེན་གྱི་འཁོར་ལོར་ཐིག་ལེ་འཕེལ་བ་ཡིན། ",
  "སྐྱོན་ཡོན་གང་ཡང་མིན་སྒོམས་གསུངས། ",
  "ཡང་སྲོད་ཞིག་ལ་དམྱལ་བ་ཐིག་ནག་མཐོང་བས་རྐྱེན་བྱས་ནས་སྙིང་སྟོད་དུ་འཚངས་པས་སྙིང་རླུང་དྲག་པོ་བྱུང་། ",
  "བླ་མ་ལ་ཞུས་པས་སྒོམ་ཐག་ཐུང་བས་རྩ་བཅིངས་པ་ཡིན་ཅུང་ཟད་རིང་དུ་གྱིས། ",
  "གྱེན་རྒྱུའི་རླུང་ཟིན་པ་ཡིན་ཏེ་སྐྱོན་ཡོན་གང་ཡང་མིན་པས་སྒོམས་གསུངས། ",
  "ཉིན་ཞིག་འདོད་ལྷ་རིགས་དྲུག་གི་ལྷ་རྣམས་གསལ་པོར་མཐོང་བས། ",
  "གོང་མས་འོག་མ་ལ་བདུད་རྩིས་ཆར་འབེབས་ཤིང་འདུག། ",
  "ལྷ་རྣམས་ངོམས་ཤིང་ཚིམས་ནས་འདུག་པ་ལ། བདག་གི་མ་སྐོམ་གྲིར་འཆི་ཞིང་འདུག་པ་ཞིག་མཐོང་། ",
  "བླ་མ་ལ་ཞུས་པས། བདུད་རྩི་འབབ་པ་དེ་མགྲིན་པ་ལོངས་སྤྱོད་ཀྱི་འཁོར་ལོར་རོ་རྐྱང་གཉིས་ཀྱི་ཐིག་ལེ་འཕེལ་བ་ཡིན། ",
  "མ་སྐོམ་པ་དེ་དྷཱུ་ཏཱིའི་ཁ་མ་ཕྱེད་པ་ཡིན་པས་འཁྲུལ་འཁོར་འདི་ཚོ་གྱིས་དང་གསུང་། ",
  "འཁྲུལ་འཁོར་བཙན་ཐབས་ཀྱི་བརྡེག་འཚོག་གནང་ནས་ཟླ་བ་གཅིག་བྱས་པས་ལུས་འཕར་བ་དང་འདར་བ་དང་།",
  "སྤྲུག་འདོད་པ་རྒྱུན་ཆད་མེད་པ་དང་། རང་དབང་མེད་པར་ཁུས་འདེབས་འདོད་པ་བྱུང་། ",
  "འདྲེ་ཡིན་ནམ་སྙམ་བླ་མ་ལ་ཞུས་པས། སྙིང་ག་ཆོས་ཀྱི་འཁོར་ལོ་ཐིག་ལེས་གང་བ་ཡིན། ",
  "འཁྲུལ་འཁོར་འཕྲོ་མ་གཅོད་པར་འབད་ལ་སྒོམས། ",
  "སྐྱོན་ཡོན་གང་ཡང་མིན་གསུངས། ",
  "དེ་ནས་ཁ་ཟས་ཆེར་མི་དགོས་པ་བྱུང་། ",
  "ཉིན་ཞིག་ཙ་ན་མདུན་གྱི་ནམ་མཁར་ཉི་ཟླ་གཉིས་གཟས་ཟིན་འདུག། ",
  "གཟའ་དེ་རྟ་རྔ་ཕྲ་མོ་གཉིས་སུ་འདུག། ",
  "བླ་མ་ལ་ཞུས་པས་དྷཱུ་ཏཱིར་རོ་རྐྱང་གི་རླུང་ཚུད་པ་ཡིན་ཏེ། སྐྱོན་ཡོན་གང་ཡང་མིན། ",
  "ལར་ཕོ་རྒོད་རང་འདུག་ད་ནི་ད་ནི་བྱ་བ་ལན་གསུམ་གསུང་། ",
  "དེ་ནས་དྲག་ཏུ་བསྒོམས་པས་ཟླ་བ་གཅིག་ན་དགྱེས་རྡོར་དམར་པོའི་དཀྱིལ་འཁོར་ཞིག་མཐོང་། ",
  "བླ་མས་ད་ནི་ད་ནི་བྱ་བ་དེ་ཡི་དམ་གྱི་ལྷ་འདི་ཡིན་པར་འདུག་སྙམ་ནས་ཞུས་པས། སྙིང་ག་ཆོས་ཀྱི་འཁོར་ལོར་མ་ལས་ཐོབ་པའི་རཀྟ་བརྟན་པ་ཡིན། ",
  "སྐྱོན་ཡོན་གང་ཡང་མིན། ",
  "ཤུགས་ཕྱུང་ལ་སྒོམས་གསུངས། ",
  "ཡང་འབད་དེ་བསྒོམས་པས་ཉིན་གཅིག་ཙ་ན་བདེ་མཆོག་ལཱུ་ཡི་པ་འི་ཀེང་རུས་ཀྱི་དཀྱིལ་འཁོར་གཅིག་མཐོང་། ",
  "བླ་མ་ལ་ཞུས་པས་ལྟེ་བ་སྤྲུལ་པའི་འཁོར་ལོ་ཐིག་ལེས་གང་བ་ཡིན། ",
  "སྐྱོན་ཡོན་གང་ཡང་མིན་སྒོམས་གསུངས། ",
  "དེ་ནས་འབད་དེ་བསྒོམས་པས་ཞག་བཅུ་བཞི་སོང་ཙ་ན། མཚན་གང་བདག་གི་ལུས་འདི་ནམ་མཁའི་ཁམས་ཙམ་དུ་སོང་ནས་།",
  "སྤྱི་གཙུག་ནས་རྐང་མཐིལ་ཡན་ལ་འགྲོ་བ་རིགས་དྲུག་གི་སེམས་ཅན་རྣམས་འདུག་པ་ལ། ཕལ་ཆེར་འོ་མ་འབའ་ཞིག་འཐུང་གིན་འདུག། ལ་ལས་སྐར་མ་ལས་འོ་མ་བཞོས་ནས་འཐུང་གིན་འདུག། གང་ནས་བྱུང་ཆ་མེད་པ་འི་འུར་དིང་གི་སྒྲ་ཆེན་པོ་དུས་རྒྱུན་དུ་འོང་ཞིང་འདུག། ནམ་ལངས་ནས་སྒོམ་ཐག་བཀྲོལ་བས་མེད་པར་སོང་། བླ་མ་ལ་ཞུས་པས། ལུས་ཀྱི་རྩ་སྟོང་ཕྲག་བསམ་གྱིས་མི་ཁྱབ་པའི་ནང་དུ་ལས་རླུང་གིས་ཐིག་ལེ་ཁྲིད་པ་ཡིན་ཏེ། རླུང་དེ་ཡེ་ཤེས་ཀྱི་རླུང་དུ་བསྒྱུར་འཚལ་བར་གདའ་གསུངས་ནས་མཆོག་གི་གཏུམ་མོ་གནང་ནས་བསྒོམས་པས། ཉིན་གཅིག་ན་ལུང་པ་ཐམས་ཅད་དུད་པས་གང་ནས་འདུག། ཕྱི་དྲོར་སོང་ནས་མུན་ནག་ཏུ་སོང་འདུག། ལམ་མ་རྙེད་པར་ལོང་བ་འགྲོ་འགྲོ་བྱས་ནས་བླ་མའི་སྤྱན་སྔར་ཕྱིན་པས། བླ་མའི་ཞལ་ནས་ཅི་ཡང་མི་སྟོ་ངོ་རེ་སྡོད་ལ་སྒོམས་དང་གསུང་སྟེ། སྟེང་གི་གེགས་སེལ་དེ་གནང་བས་ནམ་ལངས་པ་བཞིན་སོང་། ",
  "དེ་ནས་ཡང་ནུབ་གཅིག་རང་གི་ལུས་འདི་ཤ་ཁྲག་མེད་པར་ཀེང་རུས་རྩ་མང་པོས་སྦྲེལ་ནས་འདུག་པ་མཐོང་། བླ་མ་ལ་ཞུས་པས་རླུང་རྩུབ་ཐལ་བ་ཡིན། འཇམ་པར་གྱིས་གསུང་། དེ་ནས་སྲོད་ལ་ཡི་དམ་གྱི་སྒོམ་བཟླས་བྱས། ནམ་གུང་བླ་མའི་རྣལ་འབྱོར་བསྒོམས་ཤིང་གསོལ་བ་མང་དུ་བཏབ། ཐོ་རེངས་སྲོག་རྩོལ་གྱི་རླུང་བསྒོམས། སྐྱ་རེངས་ཤར་ཙམ་ན་གཉིད་ཐུན་ཕྲན་ཙམ་ཞིག་སོང་བ་ལས། སྔར་འདྲིས་ཀྱི་བག་ཆགས་མེད་པའི་རྨི་ལམ་དུ་ལྟས་ཉི་ཤུ་རྩ་བཞི་བྱུང་བས། དེར་མནལ་སད་པ་དང་རྨི་ལམ་འདི་རྣམས་དགེའམ་མི་དགེ་དགོངས་ཏེ་རྟོག་པ་ཅུང་ཞིག་སྐྱེས་པ་ལས། ཡང་ཐུགས་དགོངས་བཏང་བས་ཡང་བླ་མ་རྗེ་བཙུན་སངས་རྒྱས་མངོན་སུམ་པ་ཐམས་ཅད་མཁྱེན་པ་བཞུགས་པ་ལ་ཞུས་པས་ཆོག་སྙམ་ནས་ཚ་བ་ཡང་མ་བསྐོལ་བར་དེ་ཀ་ལ་བཞེངས་ནས་བྱོན་པས། རྗེ་བཙུན་ཆུ་དབར་གྱི་བྲག་རྩ་ན་རས་འགས་དབུ་ཕུར་གཟིམས་ནས་བཞུགས་འདུག་པ་ལ་ཕྱག་ཕུལ་།",
  "རྗེ་བཙུན་ལགས་བདག་ལ་དོ་གལ་ཤིན་ཏུ་ཆེ་བ་ཞིག་མཆིས། མ་གཟིམས་པར་བཞེངས་པར་ཞུ་ཞུས་པས། རྗེ་བཙུན་གྱི་ཞལ་ནས། ཁྱོད་ལ་རྣམ་རྟོག་ཅིག་སྐྱེས་འདུག་པ་དེ་ད་ནང་ངའི་ཉམས་ལ་ཤར་བྱུང་། ད་མི་བདེ་བ་ཅི་ཡོད་པ་ཞུས་ཤིག་གསུངས་པས། ",
  "བླ་མ་རིན་པོ་ཆེ་ལ་རྨི་ལམ་གྱི་མཚན་ལྟས་རྣམས་སྙན་དུ་གསོལ་ཏེ། དེ་རྣམས་དགེའམ་མི་དགེ་ཇི་ལྟར་ལགས་ཞེས་ཞུས་དོན་མགུར་དུ་ཕུལ་བ། ",
  "རྗེ་བརཏལ་ཞུགས་སྤྱོད་པའི་རྣལ་འབྱོར་པ།། ངོ་མཚར་རས་ཀྱི་ན་བཟའ་ཅན།། ཡིད་བཞིན་ནོར་བུ་གཙུག་གི་རྒྱན།། ཀུན་གྱི་ཐོད་བཞིན་བཀུར་བའི་གནས།། མཚན་མི་ལ་ཞེས་བྱར་ཡོངས་སུ་གྲགས།། ",
  "མཚན་དེ་ཡི་སྙན་པས་ཕྱོགས་རྣམས་ཁྱབ།། དེ་ཐོས་ཁོ་བོ་སྤྲོ་བ་སྐྱེས།། ཤར་སྐར་མ་སྨིན་དྲུག་འོག་ནས་སྙོགས།། ལུས་ཚ་གྲང་ཡིད་ལ་མ་བགྱིས་ཏེ།། རྟག་ཏུ་ངུ་ཡི་རྣམ་ཐར་བཞིན།། རྗེ་རས་པ་ཁྱེད་དང་ནམ་མཇལ་སྙམ།། ལམ་རིང་དཀའ་བ་སྣ་ཚོགས་སྤྱད།། གདུགས་ཕྱེད་དང་གཉིས་ཀྱིས་ཕྱིན་ས་རུ།། ལུས་སྲོག་ཡལ་བར་དེའུ་དོར་བྱས།། འོན་ཀྱང་མོས་གུས་དྲག་པོའི་མཐུས།། ཤར་ཕྱོགས་སྤོས་ལྡན་གྲོང་ཁྱེར་དུ།། ཆོས་འཕགས་དངོས་སུ་ཞལ་གཟིགས་ལྟར།། བཀྲ་ཤིས་སྒང་གི་གནས་མཆོག་ཏུ།། ཕ་རྗེ་བཙུན་རས་པ་ཁྱེད་དང་མཇལ།། ",
  "ཁོ་བོའི་བསམ་པ་མཐར་ཕྱིན་སྙམ།། ཤིན་ཏུ་སྤྲོ་བས་བ་སྤུ་གཡོས།། ནོར་སྒྱུ་མའི་འབུལ་བ་མ་མཆིས་ཀྱང་།། གཞི་འཁོར་བའི་ཆོས་ལ་ཞེན་པ་ལོག། ལམ་སྐྱེ་ཤི་གཉིས་ལ་འཇིགས་ཤིང་སྐྲག། འཇིག་རྟེན་སྣང་བ་བློ་ཡིས་བཏང་།། སྒྲུབ་བློ་ཞིག་གཏིང་ནས་སྐྱེས་པ་དེ།། རྗེ་ཁྱེད་ཀྱི་ཐུགས་རྗེའི་ལྕགས་ཀྱུས་གཟུང་།། དེ་མི་བརྗེད་ཁོ་བོའི་སེམས་ལ་འཇོག། ",
  "འབངས་ཞུ་དོན་མཆིས་སོ་གུ་རུ་རྗེ།། མདང་སྲོད་ལ་ཡི་དམ་བསྙེན་པ་བགྱིས།། ནམ་གུང་རྗེ་ལ་གསོལ་བ་བཏབ།། དེ་རྗེས་སྲོག་རྩོལ་རླུང་ལ་འབད།། ",
  "དགུང་ད་ནང་སྐྱ་རེངས་ཐ་མ་ལ།། གཉིད་ཐུན་ཕྲན་ཙམ་ཞིག་ཐལ་བའི་ཚེ།། སྔར་འདྲིས་བག་ཆགས་མ་མཆིས་པའི།། ཡ་མཚན་རྨི་ལམ་འདི་རྣམས་བྱུང་།། ",
  "གཡར་ཞྭ་དར་གྱི་ཆ་ག་ཅན།། མཚལ་དམར་འོབས་ཀྱི་བད་ཀྱིས་བརྒྱན།།",
  "དེ་ལ་རྒོད་ཀྱི་ལྡེམ་རུ་བཙུགས།། མི་ཁོ་བོའི་མགོ་ལ་གྱོན་པ་རྨིས།། ",
  "སུམ་ལྷམ་སྔོ་ཡི་འགྱིང་བག་ཅན།། ར་གན་འབུར་མགོ་ཆོ་ལོ་བཏབ།། སྒྲོག་དངུལ་གྱི་ཨ་ལོང་ཆབ་མ་མཛེས།། ལྷམ་དེ་འདྲ་ཟུང་གཅིག་གྱོན་པ་རྨིས།། ",
  "གུ་ལིང་དར་དཀར་རལ་གུ་ལ།། གོས་དེ་འདྲ་ལུས་ལ་གྱོན་པ་རྨིས།། མོན་ཟོན་རས་ཡུག་སྐེ་རགས་ལ།། མེ་ཏོག་སྣ་ཚོགས་བཀྲ་བས་བརྒྱན།། མུ་ཏིག་དར་གྱི་ཆུན་འཕྱང་སྤྲས།། དེ་འཁོར་གསུམ་རྐེད་ལ་བཅིངས་པ་རྨིས།། ",
  "ཆུ་རློན་རེའུ་དཀར་ཕྱིང་བ་ལ།། བཟོ་དང་དྲས་སུ་མ་བྱས་ལ།། གོང་མཚན་དངུལ་གྱི་ཕོ་ལོང་བཏབ།། དེ་ཡ་མཚན་སྟེང་ནས་གྱོན་པ་རྨིས།། ",
  "ཨ་མྲ་ཙནྡན་དབྱུག་པ་ལ།། རིན་ཆེན་སྣ་བདུན་ཕྲ་བཀང་སྟེ།། འཆང་གཟུང་གསེར་གྱི་དྲ་བ་ཅན།། དེ་ལག་པ་གཡས་སུ་གཟུང་བ་རྨིས།། ",
  "མཚན་ལྡན་རྡོ་རྗེ་ཀ་པཱ་ལ།། གསེར་མདོག་བདུད་རྩིའི་བཅུད་ཀྱིས་བཀང་།། ཁོ་བོའི་ཁ་ཕོར་བྱ་སྙམ་ནས།། དེ་ལག་པ་གཡོན་དུ་ཁྱེར་བ་རྨིས།། ",
  "སུམ་གལ་ཁྲ་བོ་དོར་ཅིག་གི།། ནང་དུ་འབྲས་དཀར་སཱ་ལུ་བླུགས།། ཁོ་བོའི་ཆོས་རྒྱགས་བྱ་སྙམ་ནས།། ཕྲག་པ་གཡས་ལ་བཀལ་བ་རྨིས།། ",
  "རི་དྭགས་ཁྲི་སྙན་པགས་པ་ལས།། མགོ་དང་སྡེར་བཞི་མ་ཉམས་པ།། འདི་ལ་ཁོ་བོའི་སྟན་བྱ་སྙམ།། ཕྲག་པ་གཡོན་དུ་བཀལ་བ་རྨིས།། ",
  "དེ་རྗེས་གཡས་སུ་ཕར་བལྟས་པ་ས།། གསེར་གྱི་སྤང་པོ་ངོས་བཟང་ལ།། བེའུ་ལུག་མང་པོ་བཟས་ལ་བཀྲམ།། ཁོ་བོས་ཕྱུགས་རྫི་བྱ་སྙམ་རྨིས།། ",
  "ཕྱི་རྗེས་གཡོན་དུ་ཚུར་བལྟས་པ་ས།། གཡུའི་ནེའུ་ཐང་གསིང་མ་ལ།། མེ་ཏོག་སྣ་ཚོགས་ཚོན་ཚོགས་བཀྲ།། བུད་མེད་མང་པོས་ཕྱག་བྱས་རྨིས།།",
  "",
  "དབུས་མེ་ཏོག་སེར་པོའི་གླིང་ཁམས་ན།། ཤིན་ཏུ་འདབ་རྒྱས་གསེར་མདོག་ཅན།། པདྨ་སྤུངས་པའི་གདན་སྟེང་དུ།། སེམས་དཔའི་སྐྱིལ་ཀྲུང་བཅས་པ་རྨིས།། མདུན་དུ་ཆུ་མིག་བརྡོལ་བ་རྨིས།། རྒྱབ་ཏུ་འོད་ཅིག་འཁྱིལ་བ་རྨིས།། ལུས་ལ་མེ་དཔུང་འབར་བ་རྨིས།། སྙིང་ལ་ཉི་ཟླ་ཤར་བ་རྨིས།། ཡ་མཚན་རྨི་ལམ་དེ་རྣམས་བྱུང་།། ལྟས་དགེའམ་མི་དགེ་འཆད་མ་ཤེས།། རྗེ་དུས་གསུམ་མཁྱེན་པའི་རྣལ་འབྱོར་པ།། འདི་དོན་མ་འཚལ་གསུང་བར་ཞུ།། ཞེས་ཞུ་དོན་རྨི་ལམ་གྱི་ལྟས་དེ་རྣམས་སྙན་དུ་གསོལ་བ་ལས། ",
  "རྗེ་བཙུན་གྱི་ཞལ་ནས། བུ་ལྷ་རྗེ་སྟོན་པ་ཐུགས་མི་བདེ་མི་འཚལ་བས་ཤེས་པ་ལྷོད་ཀྱིས་གློད་ལ་ཞོག་མཛོད། རྣམ་རྟོག་གི་དྲ་བར་བདག་འཛིན་གྱི་ནང་ཚངས་མ་གཞུག། ཐེ་ཚོམ་གྱི་མདུད་པ་རང་སར་ཁྲོལ། གཉིས་འཛིན་གྱི་ཐག་པ་ཕྲ་སར་ཆོད། བག་ཆགས་ཀྱི་རྡུལ་སྟན་སྲབ་སར་བརྟོལ། སེམས་འདུ་འཕྲོ་མ་མང་མ་བཅོས་སོ་མའི་ངང་ལ་ཞོག། ",
  "ང་སྒྱུ་ལུས་འབྱོངས་པའི་རྣལ་འབྱོར་པ་ཡིན་པས། རྨི་ལམ་འཆད་པ་ཡང་ཤེས། རྨི་ལམ་བསྒྱུར་བ་ཡང་ཤེས། རྨི་ལམ་གྱི་དེ་ཁོ་ན་ཉིད་ཀྱིས་རྒྱས་འདེབས་པའི་གདེངས་ཡོད་ཅིང་ལར་ངས་རྨི་ལམ་གྱི་དེ་ཁོ་ན་ཉིད་ཁོང་དུ་ཆུད་པ་ཡིན་པས་བུ་ཁྱེད་ཀྱིས་སྨྲས་པའི་མཚན་ལྟས་དེ་རྣམས་དུས་ད་རེས་ཕ་རྒན་ང་ཡིས་ཚིག་ཞིབ་ཚགས་གོ་ངེས་སུ་བརྡ་དོན་ངོ་སྤྲད་ཀྱིས་ཐུགས་མ་ཡེངས་པར་གཏོད་ལ་སྙན་ལྷན་ནེ་གསོན་ཅིག་གསུང་། ",
  "རྗེ་བཙུན་གྱིས་རྨི་ལམ་ཞུ་སེལ་གྱི་དྲིས་ལན་མགུར་དུ་བཞེས་པ། གླུ་དྲིས་ལན་ཐལ་ལོ་ལྷ་རྗེ་བ།།",
  "སྙན་ལྷན་ནེ་གསོན་ལ་ཐུགས་གཏད་འཚལ།། ",
  "བུ་ཟངས་དཀར་གྱི་ལུགས་ཀྱི་བདེ་མཆོག་གསན།། དབུ་རུ་སྟོད་དུ་བཀའ་གདམས་ཉན།། གནས་པ་བཟང་པོའི་ཏིང་འཛིན་མངའ།། དེ་ཀུན་ངོ་མཚར་ཆེ་སྙམ་པས།། རྨི་ལམ་བག་ཆགས་ཉིང་འཁྲུལ་ལ།། ལྟས་ཆེད་དུ་གཟུང་སྟེ་ཡིད་གཏོད་པ།། བུ་གསན་རྒྱ་ཆུང་ངམ་བརྫུ་བ་ལགས།། མདོ་རྒྱུད་བསྟན་བཅོས་མ་གཟིགས་སམ།། ",
  "ངེས་དོན་ཕ་རོལ་ཕྱིན་པ་ནས།། རྨི་ལམ་ཡང་དག་མ་ཡིན་ཏེ།། གསོག་དང་གསོབ་དང་ཡ་མ་བརླ།། སྙིང་པོ་མེད་ཅེས་ཐུབ་པས་གསུངས།། ",
  "དེ་བཞིན་སྒྱུ་མའི་དཔེ་བརྒྱད་ལས།། གོང་དང་མཚུངས་ཏེ་རྒྱས་པར་གསུངས།། དེ་དོན་ཐུགས་སུ་མ་བྱོན་ནམ།། ",
  "འོན་ཀྱང་ད་རེས་མཚན་ལྟས་དེ།། མ་འོངས་ལུང་བསྟན་ངོ་མཚར་ཆེ།། ང་རྨི་ལམ་འབྱོངས་པའི་རྣལ་འབྱོར་པ།། སྒྱུ་མའི་ངོ་སྤྲོད་འཆད་པ་ཤེས།། ",
  "མགོ་ལ་ཞྭ་དཀར་བྱོན་པ་དེ།། ལྟ་བས་ཡས་མར་འབུབས་པའི་བརྡ།། རྒྱ་མོའི་དར་ཆག་བཏབ་པ་དེ།། ཆོས་ཉིད་ཟབ་ཅིང་ཕྲ་བར་བསྟན།། སྤུ་སྡུག་འོབས་ཀྱི་ཁ་དོག་དེ།། གྲུབ་མཐའ་མ་འདྲེས་སོ་སོར་གསལ།། རྒོད་ཀྱི་བྱ་ཕོད་ལྡེམ་རུ་དེ།། ལྟ་བའི་ཡང་རྩེ་ཕྱག་རྒྱ་ཆེ།། སྐྱེ་མེད་ངོ་བོ་མཐོང་བའི་བརྡ།། ",
  "སུམ་ལྷམ་ཟུང་གཅིག་གྱོན་པ་དེ།། ཐེག་པ་མས་ཡར་འཛེག་པའི་བརྡ།། སྔོ་ཞིང་འབུར་གྱིས་བརྒྱན་པ་དེ།། འབྲས་བུ་སྐུ་བཞི་ཐོབ་པའི་རྟགས།། ཚོགས་གཉིས་བསགས་པའི་བརྡ་རུ་སྟོན།། སྒྲོག་དངུལ་གྱི་ཨ་ལོང་གསལ་བ་དེ།། སྤྱོད་པའི་གོལ་ས་སྤངས་པའི་ཕྱིར།། བག་མེད་རང་དགར་མི་བྱ་བར།། རྒྱལ་སྲས་གཞོན་ནུའི་ཚུལ་བཞིན་དུ།། བག་ཡོད་མཛེས་པར་སྤྱོད་པའི་བརྡ།། ",
  "དར་དཀར་རལ་གུ་གྱོན་པ་དེ།། རང་རྒྱུད་སྐྱོན་གྱིས་མ་གོས་བརྡ།། གོང་སྐོར་གསེར་ཐག་བཙོ་མ་དེ།། མི་འགྱུར་བསམ་པ་བཟང་བའི་བརྡ།། མཚལ་གྱི་ཐིག་ཕྲན་འཛུམ་སྐོར་དེ།། བརྩེ་བས་འགྲོ་དོན་བྱེད་པའི་བརྡ།། ",
  "མོན་ཟོང་རས་ཡུག་སྐ་རགས་ཀྱིས།། འཁོར་གསུམ་རྐེད་ལ་བཅིངས་པ་དེ།། རྒྱུད་སྡོམ་པ་གསུམ་དང་ལྡན་པའི་བརྡ།། མེ་ཏོག་དཀར་པོའི་རྒྱན་མཛེས་ཤིང་།། མུ་ཏིག་དར་གྱིས་སྤྲས་པ་དེ།། བསླབ་པ་གསུམ་གྱིས་རབ་བརྒྱན་ཕྱིར།། གདུལ་བྱ་དང་བ་འདྲེན་པའི་བརྡ།།",
  "",
  "ཨ་མྲ་ཙནྡན་དབྱུག་པ་དེ།། རང་འདོད་བླ་མ་རྙེད་པའི་བརྡ།། རིན་ཆེན་སྣ་བདུན་ཕྲ་བཀོད་དེ།། དེ་ནི་རྗེ་ཡི་ཡོན་ཏན་ལགས།། འཆང་བཟུང་གསེར་གྱི་དྲ་བ་དེ།། སྙན་བརྒྱུད་གནད་ཀྱི་གདམས་ངག་གིས།། སྐལ་ལྡན་རྗེས་སུ་འཛིན་པའི་བརྡ།། ",
  "ལག་པ་གཡས་སུ་ཐོགས་པ་དེ།། བདེ་ནས་བདེ་བར་ལམ་བགྲོད་དེ།། སངས་རྒྱས་ཞིང་དུ་གཤེགས་པའི་བརྡ།། ",
  "མཚན་ལྡན་རྡོ་རྗེ་ཀ་པཱ་ལ།། ངོ་བོ་སྟོང་པ་མཚོན་པའི་བརྡ།། བདུད་རྩིའི་བཅུད་ཀྱིས་གང་བ་དེ།། ཉམས་མྱོང་བདེ་བ་མཚོན་པའི་བརྡ།། གསེར་མདོག་འོད་དང་ལྡན་པ་དེ།། རྣམ་པ་འོད་གསལ་མཚོན་པའི་བརྡ།། རང་གི་ཁ་ཕོར་བྱ་སྙམ་པ།། དེ་གསུམ་གཅིག་ཏུ་མཚོན་པའི་བརྡ།། ལག་པ་གཡོན་དུ་ཁྱེར་བ་དེ།། ཉམས་མྱོང་འབྲལ་བ་མེད་པའི་བརྡ།། ",
  "སུམ་གལ་ཁྲ་བོ་མཛེས་པ་དེ།། ཅིར་སྣང་ལམ་དུ་སློང་བའི་བརྡ།། དོར་བསྡེབས་ཕྲག་ལ་བཀལ་བ་དེ།། ཟུང་འཇུག་ཐབས་དང་ཤེས་རབ་ཀྱིས།། ཐེག་ཆེན་ལམ་དུ་བགྲོད་པའི་བརྡ།། ནང་གི་འབྲས་དཀར་སཱ་ལུ་དེ།། རང་གི་ཆོས་རྒྱགས་བྱ་སྙམ་པ།། སྐུ་ཚེ་བར་ཆད་མི་འབྱུང་ཞིང་།། ཏིང་འཛིན་ཟས་ཀྱིས་འཚོ་བའི་བརྡ།། ",
  "ཕྲག་གཡོན་ཁྲི་སྙན་པགས་པ་དེ།། དྲན་པ་ཡེངས་མེད་མཚོན་པའི་བརྡ།། མགོ་དང་སྡེར་བཞི་མ་ཉམས་པ།། བྱང་ཆུབ་སེམས་ཀྱི་རྒྱུན་གོམས་ཤིང་།། ཚད་མེད་བཞི་ལ་སྦྱངས་པའི་ཕྱིར།། འགྲོ་དྲུག་སྡུག་བསྔལ་སེལ་བའི་བརྡ།། རང་གི་སྟན་བྱ་སྙམ་པ་དེ།། སྟོང་ཉིད་སྙིང་རྗེ་དབྱེར་མེད་པའི།། རྟོགས་པ་རྒྱུད་ལ་སྐྱེ་བའི་བརྡ།། ",
  "དེ་རྗེས་གཡས་སུ་ཕར་བལྟས་པ་ས།། གསེར་གྱི་སྤང་པོ་ངོས་བཟང་དེ།། ཕྱི་ནང་ཡོན་ཏན་རྒྱས་པའི་བརྡ།། བེའུ་ལུག་ཟས་ལ་བཀྲམ་པ་དེ།། ཆོས་དང་ཟང་ཟིང་སྐྱབས་གནས་ཀྱིས།། འགྲོ་བའི་རེ་འདོད་སྐོང་བའི་བརྡ།། རང་གིས་ཕྱུགས་རྫི་བྱ་སྙམ་པ།། སྡུག་བསྔལ་མགོན་མེད་གྱུར་པ་རྣམས།། ཐུགས་རྗེས་མི་འབྲལ་སྐྱོང་བའི་བརྡ།། ",
  "ཕྱི་རྗེས་གཡོན་དུ་ཚུར་བལྟས་པ་ས།། གཡུ་ཡི་ནེའུ་ཐང་གསིང་མ་དེ།། ཟག་མེད་ཏིང་འཛིན་རྒྱུན་གོམས་པས།། དགའ་བདེའི་ཡེ་ཤེས་མཐོང་བའི་བརྡ།། མེ་ཏོག་སྣ་ཚོགས་བརྒྱན་པ་དེ།། དྲོད་རྟགས་ཕྱོགས་མེད་རིམ་གྱིས་འཆར།། ཉམས་མྱོང་སྣ་ཚོགས་སྐྱེས་པའི་བརྡ།།",
  "བུད་མེད་མང་པོས་ཕྱག་འཚལ་བ།། རྩ་དང་ཐིག་ལེ་ལ་གནས་པའི།། ཌཱ་ཀི་དབང་དུ་འདུས་པའི་བརྡ།། ",
  "དབུས་མེ་ཏོག་སེར་པོའི་གླིང་ཁམས་དེ།། ཏིང་འཛིན་རྟོགས་པ་དང་ལྡན་ཞིང་།། ཚུལ་ཁྲིམས་གཙང་མས་རབ་བརྒྱན་པའི།། མཁའ་ལ་སྤྲིན་བཞིན་དགེ་འདུན་རྣམས།། ཁྱེད་ཀྱི་འཁོར་དུ་འདུ་བའི་བརྡ།། ",
  "ཤིན་ཏུ་འདབ་རྒྱས་གསེར་མདོག་ཅན།། པདྨ་སྤུངས་པའི་གདན་དེ་ཡང་།། ཤེས་པས་སྲིད་ལ་མི་གནས་ཕྱིར།། པདྨ་འདམ་གྱིས་མ་གོས་ལྟར།། འཁོར་བའི་སྐྱོན་གྱིས་མ་གོས་བརྡ།། ",
  "སེམས་དཔའི་སྐྱིལ་ཀྲུང་བཅས་པ་ཡང་།། སྙིང་རྗེས་ཞི་ལ་མི་གནས་ཕྱིར།། བྱང་ཆུབ་སེམས་དཔའ་གཞོན་ནུ་ལྟར།། འགྲོ་དྲུག་སེམས་ཅན་མར་གྱུར་ལ།། སྤྲུལ་སྐུས་འགྲོ་དོན་བྱོན་པའི་བརྡ།། ",
  "མདུན་དུ་ཆུ་མིག་བརྡོལ་བ་དེ།། ཆོས་ཀྱི་ཆབ་སྲིད་དར་བའི་བརྡ།། རྒྱབ་ཏུ་འོད་ཅིག་འཁྱིལ་བ་དེ།། བོད་ཁམས་དཀར་པོར་གཏོང་བའི་བརྡ།། ",
  "ལུས་ལ་མེ་དཔུང་འབར་བ་དེ།། བདེ་དྲོད་གཏུམ་མོའི་ཡེ་ཤེས་ཀྱིས།། རྣམ་རྟོག་ཆབ་རོམ་འཇུ་བའི་བརྡ།། ",
  "སྙིང་ལ་ཉི་ཟླ་ཤར་བ་དེ།། འགྲོ་འོང་མེད་པའི་འོད་གསལ་གྱི།། ངང་ལ་རྟག་ཏུ་གནས་པའི་བརྡ།། ",
  "བུ་རྨི་ལམ་མི་ངན་རྨི་ལམ་བཟང་།། དུས་ཕྱི་མར་འབྱུང་བར་ལུང་བསྟན་པ་འི།། ལྟས་དགེ་བར་བཤད་པ་ཆོས་ཀྱི་བརྡ།། ལར་རྨི་ལམ་མངོན་སུམ་གང་ལ་ཡང་།། མཚན་མར་བཟུང་ན་བར་ཆད་ཡིན།། སྒྱུ་མར་ཤེས་ན་ལམ་དུ་འགྱུར།། ",
  "རྨི་ལམ་མི་ཤེས་འཆད་མི་ཤེས།། བཟང་རྨིས་ངན་ལྟས་སྡིག་པར་བཤད།། རྨི་ལམ་སྦྱངས་པ་མངོན་གྱུར་ནས།། ངན་རྨིས་བཟང་ལྟས་དགེ་བར་བཤད།། ལར་སྐྱོན་དང་ཡོན་ཏན་གང་ལ་ཡང་།། མཆོག་ཏུ་མ་འཛིན་རིགས་ཀྱི་བུ།། ཁྱོད་དགེ་སློང་གི་ཐུགས་ལ་དེ་ལྟར་ཞོག། གསུངས་ནས། འོ་བུ་ལྷ་རྗེ་སྟོན་པ་ད་རེས་ཁྱོད་ལ་བྱུང་བའི་ལྟས་དེ་རྣམས་མ་འོངས་པའི་ལུང་སྟོན་པ་ཆོས་རྒྱུད་ལ་སྐྱེ་བའི་རྟགས་ཡིན་།",
  "ཕ་རྒན་ང་ཡིས་འཆད་ཤེས་པས་ཚིག་ཞིབ་ཚགས་སུ་བཀྲོལ་ཏེ་བརྡ་དོན་ངོ་སྤྲད་པ་དེ་རྣམས་མ་བརྗེད་པར་གྱིས་ལ། དུས་ཕྱིན་ཆད་བདེན་རྫུན་གཏན་ལ་ཕོབ་ཅིག། བདེན་པར་གྱུར་ཙ་ན་ང་ལ་ཡང་མོས་གུས་ཁྱད་པར་ད་ལྟ་འདྲ་བ་མ་ཡིན་པ་ཞིག་དེ་དུས་སྐྱེ་བ་ཡིན། བུ་ཁྱོད་ལ་ཡང་སེམས་ཀྱི་ངོ་བོ་མ་བཅོས་པར་མཐོང་བའི་རྟོགས་པ་ཁྱད་པར་ཅན་ཞིག་དེའི་དུས་སུ་འཆར་བ་ཡིན་ཏེ། ཚེ་འདི་རང་ལ་སྐྱེ་ཤི་གཉིས་ལས་གྲོལ་ཏེ་མཆི། ལར་བུ་ཁྱོད་སྒོམ་ཆེན་གཤའ་མ་ཞིག་བྱེད་ན་རྨི་ལམ་གྱི་མཚན་ལྟས་ལ་མངོན་ཞེན་མ་ཆེ་ཞིག་བདུད་འཇུག་པ་ཡིན་ནོ།། བླ་མའི་གསུང་དང་རང་གི་ཞེ་བཅད་མ་གཏོགས་པ་གཞན་གྱི་གཏམ་གྱི་རྗེས་སུ་མ་འབྲང་སེམས་སོ་མི་འཛིན་པའི་རྒྱུ་ཡིན། གཡས་གཡོན་གྱི་གྲོགས་ཀྱི་སྐྱོན་ལ་མ་ལྟ། ངན་རྟོག་མ་མང་། བཅོས་བཅོས་མ་བྱེད། གཞན་རྒྱུད་ཀྱི་བསམ་པ་མི་ཤེས་པར་ལྟུང་བ་ཕོག་པའི་རྒྱུ་ཡིན། ལར་འོ་སྐོལ་ད་ལྟ་སྐྱེ་ཤིའི་བར་དོ་འདི་ལ་འཁྲུལ་པ་འི་སྣང་བ་འདི་རྨི་ལམ་རྨི་བདོ་བ་ཡིན། ཉིན་མོ་གང་བྱས་པའི་བག་ཆགས་དེ་ནུབ་མོ་གཉིད་དུ་སོང་ཙ་ན་རྣམ་ཤེས་ཡིད་ཀྱི་འཁྲུལ་པ་ལ་འབྱུང་བ་སྟེ། རྨི་ལམ་བར་དོ་སྒྱུ་མ་ཉིང་འཁྲུལ་བྱ་བ་ཡིན། བག་ཆགས་གོམས་པ་མཐར་ཕྱིན་པ་ལས་ལས་དགེ་སྡིག་གི་རྗེས་སུ་འབྲང་སྟེ་སྲིད་པ་བར་དོར་བདེ་སྡུག་གི་ཚོར་བ་ཉམས་སུ་མྱོང་བ་སྟེ། དེ་དག་པ་ར་བྱེད་པ་ལ་ད་ལྟ་རྨི་ལམ་དང་སྒྱུ་ལུས་སྦྱོང་བའི་རྩལ་མཐར་ཕྱིན་ནས་བར་དོ་ལོངས་སྤྱོད་རྫོགས་པའི་སྐུར་འཁྱེར་འཚལ་བས་ཤུགས་ཕྱུང་ལ་སྒོམ་མཛོད་གསུང་བ་ལ། རྗེ་ཉིད་ཀྱིས་བར་དོ་དེ་རྣམས་ལ་གདམས་ངག་ཉམས་སུ་བླང་བདེ་བ་ཞིག་ཐུགས་རྗེས་འཛིན་པར་ཞུ་ཞུས་པས། རྗེ་བཙུན་གྱིས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། སྒོས་བཀའ་དྲིན་ཅན་ལ་སྐྱབས་སུ་མཆི།། བུ་ཁྱོད་ཀྱི་གསོལ་བ་བཏབ་པའི་ངོར།། ད་བར་དོ་འདི་ལ་དབྱངས་ཤིག་ལེན།། སྤྱིར་ཁམས་གསུམ་འཁོར་བའི་སེམས་ཅན་དང་།། མྱ་ངན་འདས་པའི་སངས་རྒྱས་གཉིས།། དངོས་པོའི་གཤིས་ལ་གནས་ལུགས་།",
  "ལྟ་བའི་བར་དོ་དེ་ལ་མཛོད།། ",
  "སྣ་ཚོགས་ཤར་བའི་དཀར་དམར་དང་།། བརྗོད་དུ་མེད་པའི་སེམས་ཉིད་གཉིས།། དབྱེར་མེད་གཉུག་མའི་ངང་དུ་གཅིག། སྒོམ་པའི་བར་དོ་དེ་ལ་མཛོད།། ",
  "སྣ་ཚོགས་སྣང་བའི་འཁྲུལ་སྣང་དང་།། རང་སེམས་སྐྱེ་བ་མེད་པ་གཉིས།། གཉིས་མེད་ལྷན་ཅིག་སྐྱེས་པར་གཅིག། སྤྱོད་པའི་བར་དོ་དེ་ལ་མཛོད།། ",
  "མདང་སུམ་བག་ཆགས་རྨི་ལམ་དང་།། སད་ནས་རྫུན་དུ་ཤེས་པ་གཉིས།། སྒྱུ་མ་ལྟ་བུའི་ངང་དུ་གཅིག། རྨི་ལམ་གྱི་བར་དོ་དེ་ལ་མཛོད།། ",
  "མ་དག་ཕུང་པོ་རྣམ་ལྔ་དང་།། དག་པ་རྒྱལ་བ་རིགས་ལྔ་གཉིས།། མི་རྟོག་རྫོགས་རིམ་ངང་དུ་གཅིག། ལམ་བསྐྱེད་རྫོགས་ཀྱི་བར་དོ་དེ་ལ་མཛོད།། ",
  "ཐབས་ལས་བྱུང་བའི་ཕ་རྒྱུད་དང་།། ཤེས་རབ་ལས་བྱུང་མ་རྒྱུད་གཉིས།། དབང་གསུམ་ལྷན་ཅིག་སྐྱེས་པར་གཅིག། གནད་ཀྱི་བར་དོ་དེ་ལ་མཛོད།། ",
  "རང་དོན་ཆོས་སྐུ་འགྱུར་མེད་དང་།། གཞན་དོན་གཟུགས་སྐུ་འགག་མེད་གཉིས།། དབྱེར་མེད་གཉུག་མའི་ངང་དུ་གཅིག། སྐུ་གསུམ་གྱི་བར་དོ་དེ་ལ་མཛོད།། ",
  "མ་དག་སྒྱུ་ལུས་ཀྱི་མངལ་སྒོ་དང་།། དག་པ་ལྷ་ཡི་རྣམ་པ་གཉིས།། བར་དོ་འོད་གསལ་གྱི་ངང་དུ་གཅིག། འབྲས་བུའི་བར་དོ་དེ་ལ་མཛོད།། ཅེས་གསུངས་ཏེ། ཡང་རྗེ་བཙུན་གྱི་ཞལ་ནས་དབུས་པ་སྟོན་པ་དང་། རྡོ་རྗེ་གྲགས་པ་དང་། ཞི་བ་འོད་གསུམ་ལ་ཁྱེད་རྣམས་དོ་ནུབ་རྨི་ལམ་སྒུགས་ཤིག་ནངས་པར་ཕ་རྒན་ངས་རྨི་ལམ་བརྟག་གིས་གསུང་། ",
  "དེར་སོ་སོར་རྨི་ལམ་བསྒུགས་ཏེ་ནངས་པར་ཞི་བ་འོད་ཐོག་མར་འོངས་ནས་རྗེ་བཙུན་ལ་མདང་བདག་ལ་རྨི་ལམ་བཟང་བར་བྱུང་། ཤར་ཕྱོགས་ནས་ཉི་མ་དྲོན་པོ་གཅིག་ཤར་ན་བདག་གི་སྙིང་གི་དཀྱིལ་དུ་ཐིམ་པ་རྨི་ཟེར། ",
  "རས་ཆུང་པ་ན་རེ། བདག་ལ་ལུང་པ་ཆེན་པོ་གསུམ་དུ་ཕྱིན་ནས་སྐད་ཆེན་པོ་བཏོན་པ་རྨི་།",
  "རྗེ་ཉིད་ཀྱིས་བཤུམ་བཞིན་དུ་བདག་ནི་རྨི་ལམ་ཤིན་ཏུ་ངན་ཞུས་པས་རྗེ་བཙུན་གྱི་ཞལ་ནས། རྨི་ལམ་བཟང་ངན་མི་ཤེས་སྨྲོས་ཤིག་གསུང་། བདག་གིས་སེམས་ཅན་རིགས་མི་གཅིག་པ་མང་པོའི་སྲོག་བཅད་ནས་དེ་རྣམས་ཀྱིས་དབུགས་འགམ་ཞིང་འདུག་པ་རྨི་ལགས། བདག་ལས་ངན་སྡིག་པོ་ཆེར་གདའ་ཞུས་པས་བུ་སྟོན་པ་ངུ་མི་དགོས། ལག་པ་ཐོང་ཞིག་གསུངས་ནས་རྗེ་བཙུན་གྱི་ཕྱག་ནས་བཟུང་སྟེ་བུ་ཁྱོད་ཀྱིས་རེ་ས་ནས་མ་བསླུས་སོ།། སེམས་ཅན་ཐམས་ཅད་འཁོར་བ་ལས་སྒྲོལ་བ་ཞིག་ཁྱོད་ལ་རེ་ཡང་རེ་སྟེ་འོང་ཡང་འོང་བར་གདའ། ཕ་རྒས་ཁར་བུ་སྐྱེས། སངས་རྒྱས་ཀྱི་བསྟན་པ་ལ་བྱ་བ་བྱས་པ་ཡིན་ནོ་གསུང་། ཞི་བ་འོད་ཀྱི་རྨི་ལམ་དེ་འབྲིང་པོ་ཡིན། ཁྱོད་ཀྱི་སེམས་བསྐྱེད་རྒྱ་ཆུང་བས་འགྲོ་ཕན་རྒྱ་ཆེན་པོ་མ་བྱུང་ཡང་ཁྱོད་རང་དག་པའི་ཞིང་དུ་གཤེགས་པར་གདའ་གསུང་། རས་ཆུང་པ་ཁྱོད་རོ་གྱོང་བའི་སྟབས་ཀྱིས་ངའི་བཀའ་ལན་གསུམ་བཅག་པས་ལུང་པ་གསུམ་དུ་སྐྱེ་བ་བརྒྱུད་ནས་དགེ་བཤེས་རྒྱང་དུ་གྲགས་པ་གསུམ་དུ་འགྱུར་བར་གདའ་གསུང་། ",
  "དེ་ནས་རྗེ་གཉལ་བ་ལྷ་རྗེས་སླར་ཡང་བརྩོན་པ་དྲག་པོས་ཟླ་བ་གཅིག་བསྒོམས་པས། དང་པོ་སྨན་བླ་མཆེད་བདུན་གྱི་ཞལ་མཐོང་། ཉིན་རེ་ལ་རླུང་གི་འགྲོ་འོང་རེ་རེས་ཆོག་པར་བྱུང་། རླུང་བཏང་ཙ་ན་ཡལ་སོང་། ཕྱི་དྲོ་རླུང་བཟུང་ཙ་ན་ལོངས་སྐུའི་ཞིང་ཁམས་རབ་འབྱམས་རྣམས་མཐོང་བས་དེ་ལ་སེམས་ཡེངས་པས་རླུང་བཏང་ཙ་ན་ནམ་སྲོད་དུ་སོང་འདུག། བླ་མའི་ཏིང་ངེ་འཛིན་ལ་གནོད་སྙམ་དེ་ནུབ་མ་ཞུས་པར་ཐོ་རེངས་ཀྱི་ཐུན་ལ་རླུང་བཟུང་ཙ་ན་སངས་རྒྱས་སྟོང་རྩ་གཅིག་གི་གཙོ་བོ་ཤཱཀྱ་ཐུབ་པས་བྱས་པ་མཐོང་། ནམ་ལངས་ནས་བླ་མའི་དྲུང་དུ་ཕྱིན་ཏེ་ཕྱག་བྱས་པས་དེ་ཀུན་ཞུ་མི་དགོས་པར་རྗེ་བཙུན་གྱི་ཞལ་ནས་ད་ནི་ཡི་དམ་ལྷའི་ཞལ་མཐོང་སྟེ་ལོངས་སྐུ་སྤྲུལ་སྐུ་གཉིས་དངོས་སུ་མཐོང་། ཆོས་སྐུ་ད་གཟོད་མཐོང་བར་འདུག་གིས། ལར་ཕ་རྒས་ཁར་བུ་ཁྱོད་དྲུང་དུ་སྡོད་པ་ཞིག་འདོད་པ་ཡིན་ཏེ། སྨོན་ལམ་གྱི་འབྲེལ་བས་བུ་ཁྱོད་དབུས་སུ་འགྲོ་དགོས་པར་འདུག་པས་དེར་སོང་ལ་སྒོམས་།",
  "སྔར་གྱི་འཕྲང་དེ་ཚོ་ངས་བསལ་བ་ཡིན། ད་མངོན་པར་ཤེས་པའི་འཕྲང་ཡོད། མངོན་ཤེས་ཤར་ཙ་ན་ལྷའི་བུའི་བདུད་འཇུག་པ་ཡིན་པས་ཤིན་ཏུ་གསང་བ་གལ་ཆེ། སྤྱིར་ཡང་གསང་སྔགས་གསང་བས་འགྲུབ་པས་གསོང་ལ་སྒྲུབས། ལར་དབང་པོ་རྣོན་པོ་རྒྱུའི་སྟོབས་ཅན་ལ་བདུད་ཀྱིས་མི་ཚུགས་པ་ཡིན་ཏེ། ཁྱོད་ཀྱང་དབང་པོ་རྣོན་པོར་འདུག་པས་བདུད་ཀྱིས་མི་ཚུགས་ཤིང་སེམས་ཅན་ལ་ཕན་པར་འདུག་པས་ཚོགས་པ་སྐྱོངས་ཤིག་གསུང་། ",
  "ཚོགས་པ་སྐྱོང་བའི་དུས་ནམ་ལགས་ཞུས་པས་སེམས་ཀྱི་ངོ་བོ་མཐོང་ནས་བརྟན་པ་དང་སྐྱོང་བ་ཡིན་ཏེ། ཇི་ཞིག་ལྟར་ལ་ད་ལྟ་དང་མི་འདྲ་བའི་སེམས་ཀྱི་ངོ་བོ་ལྷག་གིས་མཐོང་བའི་རྟོགས་པ་ཞིག་རྒྱུད་ལ་སྐྱེ། དེའི་དུས་སུ་ཕ་རྒན་ང་ལ་ཡང་སངས་རྒྱས་དངོས་སུ་མཐོང་བའི་ངེས་ཤེས་བརྟན་པོ་སྐྱེ་བ་ཡིན་པས་དེ་དུས་ཚོགས་པ་སྐྱོང་། ",
  "རླུང་ལག་སོར་ལ་ཚུད་ན་རླུང་གི་འཕྲང་ལས་ཐར་བ་ཡིན་པས་ཚུད་དམ་ལྟོས་གསུང་། ",
  "དེ་ནས་རྡོ་ལེབ་སྟེང་དུ་ཐལ་བ་སྤུངས་ནས་སོར་མོ་གཏད་ཅིང་རླུང་བཅུན་པ་ས་ནམ་ཕྱེད་ཙམ་ན་ཐལ་བ་བུན་བུན་འདུག། ནངས་པར་བླ་མའི་སྤྱན་སྔར་དེ་ཙུག་འདུག་ཞུས་པས་རྩ་རླུང་ལ་དབང་ཐོབ་པ་ནི་མ་ཡིན་ཏེ། རླུང་ལས་སུ་རུང་བ་བྱ་བ་ཡིན། སྤྲུལ་པ་དང་བསྒྱུར་བ་ལ་སོགས་པ་འི་རྫུ་འཕྲུལ་དང་མཆོག་ཐུན་མོང་གཉིས་ཀ་ཐོབ་པར་འགྱུར་རོ།། ",
  "ད་ང་དང་འགྲོགས་མི་དགོས་པས་སོངས་ཤིག། འདི་ནས་ཤར་གྱི་ཕྱོགས་ན་སྒམ་པོ་གདར་གྱི་རི་བོ་བྱ་བ་རྒྱལ་པོ་གདན་ལ་བཞུགས་པ་ལྟ་བུ་རྩེ་མོ་རིན་པོ་ཆེའི་པྲོག་ཞུ་འདྲ་བ་ཡོད་པ་ངའི་ཞྭ་འདི་ལྟ་བུ་ཤིང་སྤང་གསེར་གྱི་མཎྜྻལ་བཀོད་པ་ལྟ་བུ། མདུན་རི་རིན་པོ་ཆེ་སྤུངས་པ་འདྲ་བ། རི་བདུན་བློན་པོ་ཕྱག་འཚལ་བ་འདྲ་བ་ཡོད་པ། དེའི་མགུལ་ན་ཁྱོད་ཀྱི་གདུལ་བྱ་ཡོད་པས་དེར་སོང་ལ་འགྲོ་དོན་གྱིས་ཤིག་ཅེས་མགུར་འདི་གསུངས་སོ།། ",
  "བུ་སྟོན་པ་དབུས་སུ་བཞུད་མི་བཞུད།། སྟོན་པ་དབུས་སུ་བཞུད་པ་ན།། རེས་འགའ་ཟས་ཀྱི་སྣང་བ་འཆར།། ཟས་ཀྱི་སྣང་བ་ཤར་ཙ་ན།། ཟས་སུ་ཟག་མེད་ཏིང་འཛིན་ཟོ།། ཞིམ་མངར་ཀུན་སྒྱུ་མར་ཤེས་པར་མཛོད།།",
  "",
  "ཅིར་སྣང་ཆོས་སྐུར་ཉམས་སུ་ལོངས།། ",
  "རེས་འགའ་གོས་ཀྱི་སྣང་བ་འཆར།། གོས་ཀྱི་སྣང་བ་ཤར་ཙ་ན།། གོས་སུ་གཏུམ་མོའི་བདེ་དྲོད་གྱོན།། འཇམ་ལེགས་ཀུན་སྒྱུ་མར་ཤེས་པར་མཛོད།། ཅིར་སྣང་ཆོས་སྐུར་ཉམས་སུ་ལོངས།། ",
  "རེས་འགའ་ཡུལ་གྱི་སྣང་བ་འཆར།། ཡུལ་གྱི་སྣང་བ་ཤར་ཙ་ན།། ཡུལ་དུ་ཆོས་ཉིད་གཏན་ཡུལ་ཟུངས།། ཕ་ཡུལ་ཀུན་སྒྱུ་མར་ཤེས་པར་མཛོད།། ཅིར་སྣང་ཆོས་སྐུར་ཉམས་སུ་ལོངས།། ",
  "རེས་འགའ་ནོར་གྱི་སྣང་བ་འཆར།། ནོར་གྱི་སྣང་བ་ཤར་ཙ་ན།། ནོར་དུ་འཕགས་པའི་ནོར་བདུན་ཟུངས།། ནོར་རྫས་ཀུན་སྒྱུ་མར་ཤེས་པར་མཛོད།། ཅིར་སྣང་ཆོས་སྐུར་ཉམས་སུ་ལོངས།། ",
  "རེས་འགའ་གྲོགས་ཀྱི་སྣང་བ་འཆར།། གྲོགས་ཀྱི་སྣང་བ་ཤར་ཙ་ན།། གྲོགས་སུ་རང་བྱུང་ཡེ་ཤེས་བསྟེན།། ལར་གྲོགས་ཀུན་སྒྱུ་མར་ཤེས་པར་མཛོད།། ཅིར་སྣང་ཆོས་སྐུར་ཉམས་སུ་ལོངས།། ",
  "རེས་འགའ་བླ་མའི་སྣང་བ་འཆར།། བླ་མའི་སྣང་བ་ཤར་ཙ་ན།། འབྲལ་མེད་སྤྱི་བོར་གསོལ་བ་ཐོབ།། བརྗེད་མེད་སྙིང་གི་དཀྱིལ་དུ་སྒོམས།། བླ་མ་ཡང་སྒྱུ་མ་རྨི་ལམ་བཞིན།།",
  "ལར་ཐམས་ཅད་སྒྱུ་མར་ཤེས་པར་མཛོད།། ",
  "ཤར་སྒམ་པོ་གདར་གྱི་རི་བོ་དེ།། རྒྱལ་པོ་གདན་ལ་བཞུགས་པ་འདྲ།། རྒྱབ་རི་དར་དཀར་ཕྱར་བ་འདྲ།། མདུན་རི་རིན་ཆེན་སྤུངས་པ་འདྲ།། རྩེ་མོ་རིན་ཆེན་པྲོག་ཞུ་འདྲ།། རི་བདུན་བློན་པོ་འདུད་པ་འདྲ།། ཤིང་སྤང་གསེར་གྱི་མཎྜྻལ་འདྲ།། རི་དེ་ཡི་མགུལ་ན་གདུལ་བྱ་ཡོད།། ཁྱེད་དེ་རུ་སོངས་ལ་འགྲོ་དོན་གྱིས།། བུ་ཁྱོད་ཀྱིས་འགྲོ་དོན་གྲུབ་སྟེ་མཆི།། ",
  "གསུངས་ནས་ཁྱོད་ཀྱི་མིང་ཡང་དགེ་སློང་རྡོ་རྗེ་འཛིན་པ་འཛམ་གླིང་གྲགས་པ་ཞེས་བྱ་བ་ཡིན་ནོ་གསུང་། ",
  "དེ་ནས་དབང་དང་བྱིན་རླབས་ཀྱི་བཀའ་བྱིན། ཆོས་ཐམས་ཅད་རྫོགས་པར་གནང་ནས་ཨ་རུ་ར་གསེར་མདོག་གཅིག་ལ་ལྗགས་ཀྱི་མཆིལ་མ་བཏབ་པ་ཞིག་དང་། མེ་ལྕགས་ཤིག་སྐྱེས་སུ་གནང་ནས་ད་ཡུལ་དུ་སོངས་ལ་སྒོམས་ཤིག་གསུང་། ",
  "དེ་ནས་རྗེ་ཉིད་ལུང་བསྟན་ལྟར་དབུས་སུ་གཤེགས་པ་ལ་རྗེ་བཙུན་གྱིས་ཀྱང་ཕྱམ་པོ་ཆེའི་བར་དུ་སྐྱེལ་མ་མཛད་དེ། རྡོ་ཟམ་ཞིག་གི་ཚུར་ལོགས་སུ་བཞུགས་ནས་དབུས་པ་སྟོན་པ་རྟེན་འབྲེལ་ཞིག་གི་གནད་ཀྱིས་ཁོ་བོ་ཆུ་འདིའི་ཕ་རོལ་དུ་མི་འགྲོ། ",
  "འོ་སྐོལ་ཕ་སྤད་ཀྱི་ཕྲིན་སྒོས་འདིར་བྱེད་པས་ཁྱོད་ཁུར་པོ་ཕོབ་ལ་སྡོད་ཅིག་གསུང་སྟེ། དབུས་པ་སྟོན་པ་ཁྱོད་ཕ་ཚན་གྱི་ཁེང་དྲེགས་སྤོངས། གཉེན་འདུན་གྱི་ཐག་པ་ཆོད། ཚེ་འདིའི་གདོས་ཐག་མེད་པར་རིའི་བུ་།",
  "ཆོས་ཐམས་ཅད་གཅིག་ཏུ་དྲིལ་ལ་ཉམས་སུ་ལོངས། ཕ་རྒན་ང་ལ་ཡང་གསོལ་བ་ཐོབ། གཞན་ཡང་དུག་གསུམ་རྒྱས་པའི་མི་དང་འགྲོགས་སུ་མི་རུང་སྟེ། དེའི་གྲིབ་མ་འཕོག་པ་ཡིན། དེ་ཡང་གང་ཡིན་ན་སྣང་བ་དགྲར་ལངས་པའི་གང་ཟག་ཆོས་དང་གང་ཟག་ཐམས་ཅད་ལ་ངན་སྨྲས་ཕྱིར་འཐོག་པའི་གང་ཟག་ཡོད། དེའི་ཁོང་ནས་ཞེ་སྡང་མེ་བཞིན་འབར་ནས་ཡོད་པ་ཡིན། དཔེར་ན་སྦྲུལ་ལ་གཤོག་པ་ནི་མེད། རྐང་ལག་ནི་མེད། སྦྲུལ་ལས་ཉམ་ཆུང་བ་མེད་པ་ལ། ཁོ་མཐོང་བ་དང་མི་རྣམས་དྲེད་ཅིང་སྔངས་པ་ཞིག་འོང་བ་དེ་ནང་ན་ཞེ་སྡང་ཆེན་པོ་ཡོད་པའི་རྟགས་ཡིན། ནང་ན་ཞེ་སྡང་ཆེན་པོ་ཡོད་པས་ཕྱི་རོལ་ཐམས་ཅད་དགྲར་ལངས་ནས་འོང་བ་ཡིན། ",
  "ཡང་གང་ཟག་ཁ་ཅིག་རྡོ་བུག་པ་ཅན་དང་། ཤིང་ཉ་ག་ཅན་ཡན་ཆད་ཚགས་བྱེད་པ་ཡོད། རྒས་ན་རྒས་རྒྱགས། ཤི་ན་དུར་ཟན་དགོས། ནོར་མེད་ན་ཆོས་མི་འོང་། ཚོགས་གསོག་པ་ལ་ཡང་ནོར་དགོས་ཟེར་བུན་སྐྱེད་ལ་སོགས་པ་ལོག་འཚོ་འབའ་ཞིག་བྱེད་པ་ཡོད། དེའི་ནང་ན་འདོད་ཆགས་ཆུ་བཞིན་ཁོལ་ནས་ཡོད་པ་ཡིན། ",
  "ཡང་གང་ཟག་ཁ་ཅིག་ད་ལྟ་ཡང་དག་པ་འི་དོན་སྒོམ་པའི་དུས་མ་ཡིན། སྙིང་རྗེ་མ་བསྒོམས་པས་ཉན་ཐོས་སུ་གོལ། ཐབས་ཁྱད་དུ་བསད་པས་ཆད་ལྟ་བ་ཡིན་ཟེར་བ་ཡོང་། དེའི་ནང་ན་གཏི་མུག་མུན་ལྟར་འཐིབས་ནས་ཡོད་པ་ཡིན། དེ་འདྲ་བའི་མི་དང་གཏམ་བྱེད་དུ་མི་ཉན། གཏམ་བྱས་ན་དང་པོར་ཁྱོད་ཀྱི་སྟོན་པ་སུ་ཡིན་ཆོས་གང་ཡིན་ཟེར། དེ་ལ་བརྟེན་ནས་ཁོ་ཞེ་སྡང་ལངས། ཐོས་ནས་བློ་ཆུང་དེ་ཡིས་འདི་ནི་སྤོང་བྱེད་དོ།། སྤངས་ནས་སྐྱབས་མེད་གྱུར་བ་དེ་ནི་མནར་མེད་འགྲོ། བྱ་བ་དེ་འབྱུང་བས་བདག་ལ་བརྟེན་ནས་གཞན་རྒྱུད་ལ་སྡིག་པ་གསོག་པས་དུག་གསུམ་རྒྱས་པའི་མི་དང་འགྲོགས་སུ་མི་རུང་།",
  "ཉན་ཐོས་ནང་དུ་ཞག་བདུན་གནས། བྱ་བའི་དོན་ཡང་དེ་ཡིན། ",
  "སྤྱིར་ཡང་རི་དྭགས་རྨས་མའམ། བྱ་བཞིན་བག་ཟོན་ཆེ་བར་བྱ། ཞི་བ་དུལ་བ་རྩེ་རེག་ཆུང་བར་བྱ། བཟོད་སྲན་ཆེ་བར་བྱ། ཐམས་ཅད་དང་མཐུན་པར་བྱ། གཙང་སྦྲ་ཤིན་ཏུ་ཆེ་བར་བྱ། རྟོག་པ་ཤིན་ཏུ་ཆུང་བར་བྱ། ཁ་ཇ་ཆང་དང་ཆོས་སྤྱོད་ལ་མ་ཡེངས་པར་རི་མཚམས་དང་སྨྲ་བཅད་དང་། འདག་སྦྱར་གསུམ་གྱིས་དུས་འདའ་བར་བྱ། ",
  "རང་སེམས་སངས་རྒྱས་སུ་རྟོགས་ཀྱང་བླ་མ་རྡོ་རྗེ་སློབ་དཔོན་མི་སྤང་། བསགས་སྦྱང་རང་སར་དག་ཀྱང་ཚོགས་ཆུང་ངུ་ནས་གསོག། ལས་འབྲས་མཁའ་ལྟར་རྟོགས་ཀྱང་སྡིག་པ་ཆུང་ངུ་ལ་འཛེམ། མཉམ་གཞག་རྗེས་ཐོབ་མེད་ཀྱང་ཐུན་བཞིའི་རྣལ་འབྱོར་རྒྱུན་མི་འཆད་པར་ཉམས་སུ་བླང་། བདག་གཞན་མཉམ་ཉིད་དུ་གོ་ཡང་ཆོས་དང་གང་ཟག་ལ་སྐུར་པ་མི་གདབ་གསུངས་ནས། བུ་ཁྱོད་ཡོས་བུའི་ལོ་རྟའི་ཟླ་བའི་ཚེས་བཅུ་བཞི་ཚུན་ལ་ངའི་སར་སླེབ་པར་གྱིས་ཤིག་གསུངས་ནས་མགུར་འདི་གསུངས་སོ།། ",
  "བུ་སྤྲོས་བྲལ་སེམས་ལ་ཤར་དུས་སུ།། ཐ་སྙད་ཚིག་ཕྱིར་མ་འབྲང་ཞིག། ཆོས་བརྒྱད་སྒྲོག་ཏུ་ཚུད་ཉེན་ཡོད།། བུ་ང་རྒྱལ་མེད་པའི་ངང་ལ་ཞོག། དེ་གོའམ་དབུས་པ་སྟོན་པ་བ།། ",
  "བུ་རང་གྲོལ་ནང་ནས་ཤར་དུས་སུ།། ཚད་མའི་སྦྱོར་བ་མ་འགོད་ཅིག། དོན་མེད་འབད་རྩོལ་བྱས་ཉེན་ཡོད།།",
  "བུ་རྣམ་རྟོག་མེད་པའི་ངང་ལ་ཞོག། དེ་གོའམ་དབུས་པ་སྟོན་པ་བ།། བུ་རང་སེམས་སྟོང་ཉིད་རྟོགས་ཙ་ན།། གཅིག་དང་དུ་མར་མ་འབྱེད་ཅིག། ཆད་པའི་སྟོང་པར་འགྲོ་ཉེན་ཡོད།། བུ་སྤྲོས་པ་མེད་པའི་ངང་ལ་ཞོག། དེ་གོའམ་དབུས་པ་སྟོན་པ་བ།། ",
  "བུ་ཕྱག་རྒྱ་ཆེན་པོ་སྒོམ་དུས་སུ།། ལུས་ངག་དགེ་སྦྱོར་མ་བརྩོན་ཅིག། མི་རྟོག་ཡེ་ཤེས་ཡལ་ཉེན་ཡོད།། བུ་མ་བཅོས་ལྷུག་པ་འི་ངང་དུ་ཞོག། དེ་གོའམ་དབུས་པ་སྟོན་པ་བ།། བུ་རྟགས་དང་ལུང་བསྟན་བྱུང་ཙ་ན།། དགའ་རློམ་ཆེད་དུ་མ་འཛིན་ཅིག། བདུད་ཀྱི་ལུང་བསྟན་བྱུང་ཉེན་ཡོད།། བུ་ཆེད་འཛིན་མེད་པའི་ངང་དུ་ཞོག། དེ་གོའམ་དབུས་པ་སྟོན་པ་བ།། ",
  "བུ་རང་སེམས་གཏན་ལ་འབེབས་དུས་སུ།། མངོན་ཞེན་འདོད་པ་མ་སྐྱེ་ཞིག། དགའ་རློམ་བདུད་ཀྱིས་ཁྱེར་ཉེན་ཡོད།། བུ་རེ་བ་མེད་པའི་ངང་དུ་ཞོག། དེ་གོའམ་དབུས་པ་སྟོན་པ་བ།། ཞེས་གསུངས་ནས་རྗེ་བཙུན་གྱི་ཞབས་རྗེའི་དབུ་ཐོག་ཏུ་བཞག་སྟེ། དབུས་པ་སྟོན་པ་ཁྱོད་ལ་དབང་བཞི་གདན་ཐོག་གཅིག་ཏུ་བསྐུར་བ་ཡིན་པས་དགའ་བར་གྱིས་ཤིག། དེ་ཡང་ལྷ་དབང་ལུས་ལ་བསྐུར་ནས་ལུས་ལྷའི་དཀྱིལ་འཁོར་དུ་བྱིན་གྱིས་རློབ། སྔགས་དབང་ངག་ལ་བསྐུར་ནས་ངག་སྔགས་སུ་བྱིན་གྱིས་རློབ། ཆོས་དབང་སེམས་ལ་བསྐུར་ནས་སེམས་སྐྱེ་མེད་ཆོས་སྐུར་ངོ་སྤྲོད། བླ་མའི་ཞབས་སྤྱི་བོར་བཞག་ནས་དོན་ཐོགས་པ་མེད་པ་རྡོ་རྗེ་སློབ་དཔོན་དུ་མངའ་གསོལ་བ་ཡིན་ནོ།།",
  "",
  "གསུང་ཏིང་ངེ་འཛིན་གྱི་དབང་བསྐུར་མཛད་དེ་ད་ངའི་གདམས་ངག་ཟབ་མོ་རང་ཞིག་ཡོད་དེ་སྟེར་བ་ཕངས་པ་འདུག་པས་སོང་གསུང་། རྗེ་བཙུན་གྱིས་དེར་བཞུགས། རྗེ་ལྷ་རྗེ་ཆུ་ཐོན་ནས་ཕ་ཚད་དུ་བཏང་ནས་སླར་ཡང་ཐོས་པ་ཙམ་ནས་བོས་ཏེ་ཞབས་དྲུང་དུ་སླེབ་པ་དང་། གདམས་ངག་ཕངས་རུང་ཁྱོད་ལ་མི་སྟེར་ན་སུ་ལ་སྟེར་བས་སྟོན་པ་ཡིན་ནོ་གསུངས་པས། རྗེ་ལྷ་རྗེ་ཐུགས་སྤྲོ་བཞིན་འོ་ན་མཎྜྻལ་ཞིག་དགོས་ལགས་སམ་ཞུས་པས། མཎྜྻལ་མི་དགོས་ཁྱོད་ཀྱིས་ཆུད་མ་གསན་ཞིག་མན་ངག་འདི་ཡིན་གསུང་། ན་བཟའ་བཟློག་ནས་ཚང་ར་རྨེན་པའི་དྲ་བར་སོང་བ་དེ་བསྟན་ཏེ། མན་ངག་ལ་སྒོམ་པ་ལས་ཟབ་པ་མེད། ངས་ཀྱང་འཕོངས་འདི་བཞིན་སོང་སོང་བསྒོམས་པས་ཡོན་ཏན་རྒྱུད་ལ་སྐྱེས་པ་ཡིན། ཁྱོད་ཀྱང་སྙིང་རུས་བསྐྱེད་ལ་སྒོམས་ཤིག་གསུངས་པས་རྗེ་ལྷ་རྗེ་དེ་ཉིད་ཀྱི་ཐུགས་ལ་འཇགས་པར་བྱུང་སྟེ། བླ་མའི་ལུང་བསྟན་ལྟར་ཤར་ཕྱོགས་ལ་བྱོན་ནས། དྭགས་ལྷ་སྒམ་པོར་བསྟན་པ་དང་སེམས་ཅན་གྱི་དོན་རྒྱ་ཆེར་མཛད་པའི་ལོ་རྒྱུས་རྣམས་སྒམ་པོ་པ་རང་གི་རྣམ་ཐར་རྒྱས་པ་ན་གསལ་ལོ།། ",
  "དེ་ནས་རྗེ་བཙུན་ཆུ་དབར་དུ་ཕེབས་ཏེ། གྲྭ་པ་བུ་སློབ་རྣམས་བསགས་ནས་ལྷ་རྗེ་སྟོན་པ་དེས་སེམས་ཅན་མང་པོ་ལ་ཕན་ཐོགས་པར་འདུག་སྟེ། མདང་ངའི་རྨི་ལམ་ན་ངའི་ས་ནས་བྱ་རྒོད་པོ་ཞིག་དབུས་ཕྱོགས་སུ་འཕུར་སོང་བ་དེ་རི་ཆེན་པོ་ཞིག་གི་རྩེ་ལ་བབས་པ་ལས། ཕྱོགས་ཕྱོགས་ནས་ངང་པའི་འཁོར་མང་པོ་འདུས་ཏེ། དར་ཅིག་ནས་སོ་སོར་གྱེས་སོང་བའི་ངང་པ་རེ་རེ་ལའང་འཁོར་ལྔ་བརྒྱ་ཙམ་རེ་འདུས་ནས་ལུང་པ་ཐམས་ཅད་ངང་པས་གང་བ་རྨི། ཁོ་བོ་རྣལ་འབྱོར་པ་ཡིན་པ་ལ་རྗེས་སུ་རབ་ཏུ་བྱུང་བ་མང་པོ་ཡང་འོང་བར་འདུག་པས་ཁོ་བོས་སངས་རྒྱས་ཀྱི་བསྟན་པ་ལ་བྱ་བ་བྱས་པ་ཡིན་ནོ་གསུང་དགྱེས་དགྱེས་རང་མཛད་དོ།། ",
  "རྗེ་བཙུན་ཆེན་པོའི་ཐུགས་ཀྱི་སྲས་མཆོག་དམ་པ་སྒམ་པོ་པ་འི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་འོམ་ཆུང་དཔལ་གྱི་ནགས་འདབས་ན་བཞུགས་དུས། སྔར་རྒོལ་དུ་བྱུང་བའི་སྟོན་པ་དར་བློའི་གྲོགས་ལོ་སྟོན་དགེ་འདུན་ཞེས་བྱ་བ་དེ་རས་ཆུང་པ་དང་སེ་བན་རས་པ་བརྒྱུད་ནས་བྱུང་།",
  "ཕྱག་མང་པོ་འབུལ་ཞིང་རྗེ་བཙུན་རིན་པོ་ཆེ་ལགས་བདག་མཇལ་དུས་ན་མོས་པ་འི་ཁར་བདག་རང་གི་གྲོགས་པོའི་འཆི་ཚུལ་མཐོང་ནས་ཀྱང་ངེད་རང་གི་ཆོས་ཀྱི་སྤང་བྱ་ལ་སྣོན་ནམ་འབྲི་མི་ཤེས་པར་འདུག་པས་མོས་སུ་རང་སོང་ནས། དྲུང་དུ་ཉམས་ལེན་གྱི་ཆོས་ཞུ་རུ་འོངས་པ་ལགས་པ་ས་གནང་བར་ཞུ་ཞུས་པས། ",
  "རྗེ་བཙུན་གྱི་ཞལ་ནས། ཁྱེད་དུ་མ་ཟད་འཆི་བ་མ་དྲན་པའི་ཆོས་བྱེད་བློ་ཀུན་སྤང་བྱ་ལ་སྣོན། བསྒྲུབ་བྱ་ལས་ཕྲི་བ་མང་བར་འདུག་གསུངས་ནས་མགུར་འདི་གསུངས་སོ།། ",
  "སྤྱིར་རྒྱལ་བ་མི་ཡི་དབང་པོ་དེས།། ཆོས་རྣམས་ཆོས་བརྒྱད་འཇོམས་ཕྱིར་གསུངས།། ད་ལྟའི་མཁས་པར་རློམ་པ་རྣམས།། ཆོས་བརྒྱད་ཆེ་རུ་མ་སོང་ངམ།། ",
  "རྒྱལ་བས་ཚུལ་ཁྲིམས་བསྲུང་བ་དེ།། འཇིག་རྟེན་བྱ་བ་སྤང་ཕྱིར་གསུངས།། ད་ལྟའི་ཁྲིམས་བསྲུངས་བཙུན་པ་རྣམས།། བྱ་བཞག་མང་དུ་མ་སོང་ངམ།། ",
  "སྔོན་དུས་དྲང་སྲོང་ཆ་ལུགས་དེ།། ཉེ་དུའི་འབྲེལ་ཐག་བཅད་ཕྱིར་གསུངས།། ད་ལྟའི་དྲང་སྲོང་ཆ་ལུགས་རྣམས།། ངོ་བསྲུང་ཆེ་རུ་མ་སོང་ངམ།། ",
  "མདོར་ན་འཆི་བ་མ་དྲན་པའི།། དམ་ཆོས་ཅི་བྱེད་གྱི་ནར་གདའ།། ཞེས་གསུངས་པས། ",
  "ལོ་སྟོན་ན་རེ། སྔར་དེ་རང་བྱུང་འདུག་པས་འགྱོད་པ་ལགས། ད་འཆི་བ་དྲན་པས་ཉམས་ལེན་གྱི་ཆོས་གནང་བར་ཞུ་ཞུས་པས། ",
  "རྗེ་བཙུན་གྱིས་ཁོས་ད་དུང་སྒོམ་པ་ཁོ་ན་ཉམས་སུ་ལེན་ནུས་སམ་མི་ནུས་ཉམས་སད་པ་འི་ཕྱིར་ཚེ་འདིའི་འདོད་པ་མེད་ན་ལམ་རིང་བ་ཙམ་མ་གཏོགས་མཚན་ཉིད་ཀྱིས་ཀྱང་སངས་རྒྱ་བས་དེ་ཀ་བྱས་ཀྱང་རུང་གསུངས་ནས་མགུར་འདི་གསུངས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།། ཨེ་མ་གསོན་དང་སྟོན་ཆེན་རྣམས།། ",
  "རྩ་བ་སོ་ཐར་ཚུལ་ཁྲིམས་དེ།། བསྟན་པའི་ཁང་ཆེན་ཀ་བ་ལགས།། ཡོ་མེད་དྲང་པོར་སྲོངས་ཤིག་ཨང་།། ",
  "འཆད་ཉན་གཉིས་ཀྱི་ལུང་རིགས་དེ།། བསྟན་པ་ནོར་བུའི་བྱི་དོར་ལགས།།",
  "ལོག་རྟོག་གཡའ་དང་ཕྲོལ་ཅིག་ཨང་།། ",
  "བསླབ་པ་གསུམ་གྱི་སྡོམ་པ་དེ།། སངས་རྒྱས་བསྟན་པའི་གཉེན་གཅིག་ལགས།། གཉེན་དེ་དགྲ་རུ་མ་ལང་ཨང་།། ",
  "ལུང་རིགས་བགྲོ་གླེང་ཐེག་ཆེན་དེ།། ཕྱིར་རྒོལ་བླུན་པོའི་ཀླད་འགེམས་ཡིན།། མི་ནག་སྣང་བ་བསྒྱུར་ཅིག་ཨང་།། ཞེས་གསུངས་པས་",
  "ལོ་སྟོན་ན་རེ། ད་བདག་ཁ་བཤད་པ་ས་ཉམས་ལེན་བགྱིད་པས་སྙིང་པོའི་ཆོས་ཤིག་གནང་བར་ཞུ་ཞེས་ཞུ་བ་ནན་གྱིས་ཕུལ་བས། རྗེ་བཙུན་གྱིས་ཀྱང་གདུལ་བྱ་འདུལ་བའི་དུས་ལ་བབ་པར་མཁྱེན་ནས། ད་རྗེས་སུ་འཛིན་དགོས་དགོངས་ནས་རེ་ཞིག་ཞལ་རོག་བཞུགས་པ་ལས། སྟོན་པས་རས་ཆུང་པ་དང་སེ་བན་རས་པ་སོགས་ཆོས་ཉན་ཀུན་ཞུ་ངོར་སྦྲན་ཏེ་ནན་གྱིས་ཞུར་བྱུང་བ་ལས། ",
  "རྗེ་བཙུན་མཉེས་ཏེ། འོ་ན་རས་པ་གཉིས་སོགས་ཆོས་ཉན་ཀུན་ཀྱང་ངོ་ཆེན་བཟང་ཞིང་། སྟོན་པ་ཡང་སྒོམ་ནུས་རིགས་སུ་འདུག་པས། ཞུ་བ་པོ་བཟང་པོ་ཡིན་ཕྱིར་གདམས་ངག་ཅིས་ཀྱང་སྟེར་བས་སྒོམ་ནུས་པ་གྱིས་ཤིག། ཆོས་ཤེས་ནས་ཉམས་སུ་མ་བླངས་ན་འདི་འདྲ་ཞིག་འོང་བ་ཡིན་ཞེས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། ",
  "ཁྱེད་སྟོན་སྒོམ་གཉིས་ཀྱིས་ཞུ་སྣ་མཛད།། ཕྱི་ཡུལ་ལུང་གསུམ་གྱི་ཆེ་དགུ་ཡིས།། ཚིག་ལ་སྦྱངས་པའི་སྟོན་པ་འདི།། གདམས་ངག་ལམ་དུ་འཇུག་པར་ཞུས།། ཞུ་ཆེན་དང་ཞུ་མཁན་གཉིས་ཀ་བཟང་།། ",
  "ང་རྣལ་འབྱོར་མི་ལ་རས་པ་འདི།། སངས་རྒྱས་མར་པའི་གཅེས་ཕྲུག་ལགས།། ",
  "ང་ཚིག་གཡམ་རྒྱུགས་དང་ཐོས་ལོ་མ་ཡིན་ཞིང་།། རང་འདོད་དང་ཟུར་ཟ་མ་ཡིན་པ།།",
  "དོན་ཞེ་ནས་སྙིང་ལ་འབབ་པའི་ཚིག། གོ་བ་སླ་ཞིང་དོན་ལ་བཟང་།། རིགས་པས་བརྟགས་ན་འཐད་དུ་འགྲོ།། ང་མི་རྒན་གྱིས་བཤད་ཀྱིས་ལེགས་པར་ཉོན།། ",
  "ཆོས་རྒྱུད་ལ་བསྲེས་ནས་མ་བསྒོམས་ན།། མཁའ་ལ་རྒྱུ་བའི་ཡི་དྭགས་ཕལ།། རྒྱུད་སྡེའི་མཁྱེན་རྒྱ་ཁོ་ཡིས་ཤེས།། འགལ་འབྲེལ་གྱི་རིགས་པ་ཁོ་རང་མཁས།། སྒྲ་ཚད་དང་ཐ་སྙད་ཁོ་རང་དག། མངོན་ཤེས་དང་རྫུ་འཕྲུལ་ཁོ་ལ་ཡོད།། འབྱོར་པ་དང་ལོངས་སྤྱོད་ཁོ་རང་བཟང་།། བློ་གྲོས་རིག་པ་ཁོ་རྣོ་སྟེ།། ཆོས་རང་གིས་ཉམས་སུ་མ་བླངས་ཤིང་།། རྒྱུ་འབྲས་ཕྲ་ལ་མ་འཛེམས་པས།། ཆེ་རློམས་ཀྱི་འཇིག་རྟེན་བློས་མ་ཐོངས།། རང་འདོད་ཀྱི་རྣམ་རྟོག་མ་ཟད་པ་ས།། སྟོང་ཉིད་སྙིང་རྗེ་མི་སྐྱེ་ཞིང་།། འཁོར་བའི་ཆུ་ལ་བརྒལ་དུས་མེད།། སྡུག་བསྔལ་མྱུ་གུ་སྐམ་དུས་མེད།། ",
  "ཤེས་བྱ་མཁས་དང་མངོན་ཤེས་མྱུལ།། འགལ་འབྲེལ་བསྡེབས་པའི་རྣམ་རྟོག་དེ།། རང་རྒྱུད་སྲེག་པའི་མེ་ཤིང་ཡིན།། སླར་ནི་རང་སྐྱོན་རང་ལ་སྡིག། དེ་བས་དམ་ཆོས་ཉམས་ལེན་འཚལ།། ཤི་སོས་སྨན་གྱི་བདུད་རྩི་དེ།། ནད་པ་རང་གིས་མ་མྱོང་ན།། བདུད་རྩི་ཡོད་པས་ཅི་ལ་ཕན།། ནད་ལས་མྱུར་དུ་ཐར་འདོད་ན།། ཤི་སོས་སྨན་དེ་བཟའ་ཡང་འཚལ།། ",
  "འཆི་མེད་ལྷ་ཡི་བདུད་རྩི་དེ།། ལྷ་མིན་རྣམས་ལ་མང་ཡོད་ཀྱང་།། རང་གིས་སྤྱད་པར་མ་ནུས་པ་ར།། ལྷ་མིན་ཕལ་ཆེར་དུས་མིན་འཆི།། འཆི་མེད་བདུད་རྩིས་ཅི་ལ་ཕན།། དུས་མིན་འཆི་ལས་ཐར་འདོད་ན།། བདུད་རྩི་རང་གིས་འཐུང་ཡང་འཚལ།།",
  "",
  "རོ་བརྒྱ་ལྡན་པའི་ཟས་མཆོག་དེ།། གཤིན་རྗེའི་མཛོད་ན་མང་ཡོད་ཀྱང་།། རང་གིས་ཟ་བར་མ་ནུས་པ་ས།། གཤིན་རྗེ་ཕལ་ཆེར་བཀྲེས་ནས་འཆི།། ཁ་ཟས་མཆོག་དེ་ཅི་ལ་ཕན།། བཀྲེས་པའི་ནད་ལས་ཐར་འདོད་ན།། ཟས་མཆོག་རང་གིས་བཟའ་ཡང་འཚལ།། ",
  "ཞེས་གསུངས་པས་ལོ་སྟོན་མགུ་ནས་རྗེ་བཙུན་གྱི་གསུང་རེ་རེས་ཀྱང་། ངེས་ཤེས་སྐྱེ་ནུས་ཤིང་བཤད་པ་ཡང་དེ་ཀ་ཟབ་པར་གདའ་བས། ད་དུང་ཕ་རོལ་ཏུ་ཕྱིན་པ་དྲུག་གི་འགག་ཅིག་གནང་བར་ཞུ་དང་ཞེས་ཞུས་པས་ཡང་མགུར་འདི་གསུངས་སོ།། ཚིག་རང་མཁས་པ་མི་ཤེས་ཤིང་།། བཤད་རའི་མཁན་པོ་ཡིན་ཡང་མིན།། མིན་ཡང་ད་རེས་ཞུ་མཁན་བཟང་།། དོན་ཕར་ཕྱིན་དྲུག་ལ་ཆོས་ཀུན་འདུས།། སྦྱིན་པ་རྒྱལ་པོའི་ཆོས་ལུགས་ཡིན།། བདོག་པ་ཅི་ཡོད་སྦྱིན་པས་ན།། མངོན་མཐོ་ལྷ་ཡི་རྒྱལ་སྲིད་ཐོབ།། ཆོས་མཛད་རྣམས་ཀྱི་གཡེང་བའི་རྒྱུ།། ",
  "ཚུལ་ཁྲིམས་ཐར་པའི་སྤྱི་སྐས་ཡིན།། སངས་རྒྱས་བསྟན་པར་ཞུགས་པ་ཡིས།། སྐྱེ་བན་ཀུན་ལ་མེད་ཐབས་མེད།། བསྟན་པ་ཟུངས་ཤིག་འདིར་བཞུགས་རྣམས།། བཟོད་པ་དྲང་སྲོང་ཁྱད་ཆོས་ཡིན།། ཤཱཀྱ་ཐུབ་པའི་རྗེས་འབྲངས་ནས།། ཀུན་གྱིས་གྱོན་པར་དཀའ་བའི་གོས།། བཟོད་པའི་གཡང་ལུག་ལེགས་པར་གྱོན།། ",
  "བརྩོན་འགྲུས་ཐར་པའི་ཉེ་ལམ་ཡིན།། དམ་ཆོས་སྤྱི་ལ་དགོས་པའི་ལམ།། དེ་དང་བྲལ་ན་རེ་ཐག་ཆད།། བརྩོན་འགྲུས་རྟ་ལ་ཞོན་ན་ཡོང་།།",
  "ཆོས་བཞི་པོ་འདི་དག་བསོད་ནམས་ཚོགས།། རྣ་བཏགས་ཀུན་ལ་མེད་ཐབས་མེད།། ད་ནི་ཡེ་ཤེས་ཕྱོགས་ཀྱི་ཆོས།། བསམ་གཏན་ཚོགས་གཉིས་སོ་མཚམས་ཡིན།། སོ་མཚམས་དག་ཏུ་སྡོད་དགོས་པས།། གཡེང་བ་བྱུང་ན་བསྲུང་བའི་ཐབས།། ཚོགས་གཉིས་ཀུན་ལ་སྦྱར་ཡང་འཚལ།། ",
  "ཤེས་རབ་ངེས་པའི་དོན་གྱི་ཆོས།། སངས་རྒྱས་ཀུན་གྱི་མཛོད་གཅིག་པུ།། སྤྱད་པས་མི་ཟད་ལོངས་སྤྱོད་གཏེར།། འཇིག་རྟེན་སེམས་ཅན་མ་ལུས་ལ།། གྱ་ནོམ་འབུལ་བ་འདོར་བའི་ནོར།། མི་ཁོམ་མཐའ་དག་སྤངས་ནས་ནི།། དལ་བའི་མཆོག་དེ་སྦྱིན་པར་བྱེད།། ",
  "ཡེ་ཤེས་ཚོགས་ཏེ་རིན་ཆེན་ཡིན།། རིམ་གྱིས་ཁྱད་པར་འཕགས་སུ་སོང་།། དེ་ནི་སྟོན་པའི་ཞུས་ལན་ཡིན།། ཐུགས་དགྱེས་པར་དགོངས་ལ་ཉམས་ལེན་འཚལ།། ",
  "ཞེས་གསུངས་པས་བུ་སློབ་ཀུན་ལ་བོགས་ཆེ་བར་བྱུང་ངོ།། དེ་ནས་རས་ཆུང་པ་དང་སེ་བན་རས་པ་ལ་རྗེ་བཙུན་གྱི་ཞལ་ནས། སྟོན་པ་ལ་དབང་བསྐུར་བྱེད་པས་མཆོད་པ་ཤོམས་ཤིག་གསུངས་པ་ལྟར་བཤམས་ཏེ། དབང་དང་གདམས་ངག་གནང་ནས་སྒོམ་དུ་བཅུག་པས་ཉམས་སྣ་ཚོགས་ཤར་བ་དང་། ",
  "བུ་སློབ་མང་དུས་ཤིག་ལ་རྗེ་བཙུན་གྱི་དྲུང་དུ་འོངས་ནས། བདག་ལ་སྣང་བ་སྣ་ཚོགས་ཤར་བས་ཇི་ཙམ་མཉམ་པར་བཞག་རུང་མི་སྡོད་པར་འཕྲོ་ཞིང་གདའ་བས་འདི་སྐྱོན་ཡིན་ན་སེལ་ཐབས། ཡོན་ཏན་ཡིན་ན་བོགས་འདོན་དང་བཞག་ཐབས་ཤིག་གནང་བར་ཞུ་ཟེར་བས། ",
  "བསྒོམས་འདུག་དགོངས་ནས་སྟོན་པ་སྣ་ཚོགས་སུ་སྣང་ཞིང་འཕྲོ་རུང་། གཅིག་ལས་མེད་པས་སྐྱོན་དང་ཡོན་ཏན་གང་དུ་འདུག་ལྟ་བར་ཉམས་ལེན་ལ་འབད་པ་ཐོན་ཞིག་གསུངས་ནས་མགུར་འདི་གསུངས་སོ།།",
  "",
  "བླ་མ་རྣམས་ལ་ཕྱག་འཚལ་ལོ།། ལོ་སྟོན་ལ་སོགས་འདིར་ཚོགས་ཉོན།། སྣང་བ་ཅི་ཡིན་གོ་ལགས་སམ།། སྣང་བ་ཅི་ཡིན་མ་གོ་ན།། སྣང་བ་ཅིར་ཡང་སྣང་བ་ཡིན།། དེ་མ་རྟོགས་པ་ལ་འཁོར་བ་སྟེ།། རྟོགས་པ་རྣམས་ལ་ཆོས་སྐུར་སྣང་།། སྣང་བ་ཆོས་སྐུར་ཤར་ཙ་ན།། ལྟ་བ་གཞན་ནས་བཙལ་དགོས་མེད།། ",
  "བློ་ཡི་བཞག་ཐབས་གོ་ལགས་སམ།། བློ་ཡི་བཞག་ཐབས་མ་གོ་ན།། སེམས་ཉིད་འཕྱོ་རུ་མ་བཅུག་པར།། རང་སེམས་བཅས་བཅོས་མ་བྱེད་ཅིག། རང་ལུགས་བུ་ཆུང་ལྟ་བུར་ཞོག། རླབས་མེད་རྒྱ་མཚོ་ལྟ་བུར་ཞོག། གསལ་བ་མར་མེ་ལྟ་བུར་ཞོག། སྙེམས་མེད་མི་རོ་ལྟ་བུར་ཞོག། གཡོ་མེད་རི་བོ་ལྟ་བུར་ཞོག། སེམས་ཉིད་སྒྲོ་བཏགས་མེད་པ་ཡིན།། ",
  "ཉམས་ཀྱི་འཆར་ལུགས་གོ་ལགས་སམ།། ཉམས་ཀྱི་འཆར་ལུགས་མ་གོ་ན།། ཁྲི་གདུགས་རྩལ་གྱིས་མུན་པ་སངས།། རྣམ་རྟོག་གཞན་དུ་སྤངས་པ་མེད།། གཞི་མེད་རྨི་ལམ་ལྟ་བུར་འཆར།། འཛིན་མེད་ཆུ་ཟླ་ལྟ་བུར་འཆར།། དངོས་མེད་འཇའ་ཚོན་ལྟ་བུར་འཆར།། ཕྱོགས་མེད་ནམ་མཁའ་ལྟ་བུར་འཆར།།",
  "ཉམས་ཀྱི་བཅོས་ཐབས་གོ་ལགས་སམ།། ཉམས་ཀྱི་བཅོས་ཐབས་མ་གོ་ན།། སྐྱི་སེར་ཆེ་ཡང་བར་སྣང་ངང་།། རྦ་རླབས་ཆེ་ཡང་རྒྱ་མཚོའི་ངང་།། ལྷོ་སྤྲིན་མཐུག་ཀྱང་ནམ་མཁའི་ངང་།། ཤེས་པ་འཕྲོ་ཡང་སྐྱེ་མེད་ངང་།། རིག་པ་སྲང་དུ་འཇུག་པ་ལ།། རྣམ་ཤེས་རླུང་ཞོན་གདམས་ངག་ཐོང་།། ",
  "རྣམ་རྟོག་རྐུན་བུ་བྱུང་བ་ལ།། རྐུན་མ་ངོས་འཛིན་གདམས་ངག་ཐོང་།། ",
  "ཤེས་པ་ཡུལ་ཕྱིར་ཤོར་བ་ལ།། བྱ་རོག་གཟིངས་ཕུར་གདམས་ངག་ཐོང་།། ",
  "སྤྱོད་པའི་སྤྱད་ཐབས་གོ་ལགས་སམ།། སྤྱོད་པའི་སྤྱད་ཐབས་མ་གོ་ན།། སེང་ཆེན་འགྱིང་བ་བཞིན་དུ་སྤྱད།། འདམ་སྐྱེས་པདྨ་བཞིན་དུ་སྤྱད།། གླང་ཆེན་སྨྱོན་པ་བཞིན་དུ་སྤྱད།། ཤེལ་གོང་ཕྱིས་པ་བཞིན་དུ་སྤྱད།། ",
  "འབྲས་བུའི་འཆར་ལུགས་གོ་ལགས་སམ།། འབྲས་བུའི་འཆར་ལུགས་མ་གོ་ན།། མི་རྟོག་པ་ལས་ཆོས་སྐུ་འབྱུང་།། བདེ་བ་ཉིད་ལས་ལོངས་སྐུ་འབྱུང་།། གསལ་བ་ལས་ནི་སྤྲུལ་སྐུ་འབྱུང་།། གཉུག་མས་ངོ་བོ་ཉིད་ཀྱི་སྐུ།། མི་ང་ལ་མཁས་པའི་སྐུ་བཞི་ཡོད།། ",
  "ཆོས་ཀྱི་དབྱིངས་སུ་གཡོ་བ་མེད།། ལྟ་བ་སྒོམ་པ་ཉམས་མྱོང་གསུམ།། བཅོས་ཐབས་སྤྱོད་པ་འབྲས་བུ་།",
  "རྣལ་འབྱོར་ཉམས་ལ་ཤར་ནས་བླངས།། ཁྱེད་ཀྱང་དེ་ལྟར་ཉམས་སུ་ལོངས།། ཞེས་གསུངས་པས། ",
  "ལོ་སྟོན་གྱིས་ཀྱང་བླ་མའི་བཀའ་བཞིན་སྙིང་རུས་བསྐྱེད་ནས་བསྒོམས་པས། ཉམས་རྟོགས་ཁྱད་པར་ཅན་སྐྱེས་པ་ལ་ངོ་སྤྲོད་འདི་མགུར་དུ་གསུངས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།། སྐྱེ་འགག་མེད་པའི་སེམས་ཉིད་འོད་གསལ་འདི།། རྣམ་ཤེས་རླུང་ལ་ཞོན་པས་ཕྱོགས་རྣམས་ཀུན་ཏུ་ཁྱབ།། རྩོལ་བ་དམིགས་སུ་མེད་པས་དགོས་རྒྱུ་རང་ལ་ཚང་།། ཁ་དོག་དབྱིབས་དང་བྲལ་བས་དབང་པོའི་ཡུལ་ལས་འདས།། ཚིག་དང་ཡི་གེ་མེད་པས་བརྗོད་པའི་ཡུལ་ལས་འདས།། ཐ་སྙད་སྒྲོ་འདོགས་བྲལ་བས་བློ་ཡི་ཡུལ་ལས་འདས།། ",
  "གདམས་ངག་ཟབ་མོའི་ཉམས་ལེན་གྱིས།། ལུས་ལ་བདེ་དྲོད་སྐྱེས་པས་ན།། ངེས་ཤེས་ཟབ་མོ་ནང་ནས་སྐྱེས།། སྣང་བ་ཕྱི་ཡི་སྒྲོ་འདོགས་ཆོད།། ཐབས་ལ་མ་བརྟེན་དོན་མི་འགྲུབ།། ",
  "སྙན་བརྒྱུད་གདམས་ངག་ངོ་མཚར་ཆེ།། ཐབས་ལམ་ཟབ་མོ་བསྒོམས་པ་དེ།། རྣལ་འབྱོར་ང་ཡི་རྟོགས་ཚད་ཡིན།། དེ་ལྟར་ཉམས་སུ་བླངས་པ་ལེགས།། ",
  "ཞེས་པ་དང་། གཞན་ཡང་སྟོན་པ་བ་སེམས་འདི་རྟེན་གང་ལ་ཡང་མ་བཅའ། སྒོ་གར་ཡང་མ་འགག། ཕྱོགས་གར་ཡང་མ་ལྷུང་། ཕུག་གར་ཡང་མ་གཏད་དང་། དཔེ་གང་གིས་ཀྱང་མཚོན་དུ་།",
  "བརྗོད་པ་གང་གི་ཡང་ཐོག་ཏུ་མི་ཁེལ། མིང་གང་བཏགས་ཀྱང་ཆོག་པའི་དོན་ཅིག་རྟོགས་འོང་གི་གསུངས་པ་ལྟར་ལོ་སྟོན་གྱིས་ཀྱང་རི་ལ་གཡེལ་མེད་དུ་བསྒོམས་པས་རྟོགས་པ་ངོ་འཕྲོད་དེ། ཐོས་པས་ཕྱི་ཡི་སྒྲོ་འདོགས་ཆོད། བསྒོམས་པས་ནང་གི་སྒྲོ་འདོགས་ཆོད་པ་སྟོན་སྒོམ་གངས་ཀྱི་སེང་གེ་འདྲ་བ་ཉེ་བའི་སྲས་གཅིག་བྱུང་བ་ཡིན་ནོ།། ",
  "ལོ་སྟོན་དགེ་འདུན་གྱི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྲིན་གྱི་བྲག་དམར་སྤོ་མཐོ་ན་བཞུགས་པའི་ཚེ། བྲིན་པ་འི་སྟོན་པ་རུས་འབྲེ་ཡིན་པ་སྔར་རྗེ་བཙུན་གྱི་སྙན་པ་ཐོས་ལ་ཞལ་མ་མཐོང་བ་ཞིག་ཡོད་པ་དེ་དད་པས་རྗེ་བཙུན་གྱི་ཞལ་བལྟར་བྱུང་བས། གཟིམ་ཕུག་ན་གཡོ་ཆས་འཁོལ་དུ་ཉན་པ་ཙམ་ཞིག་མ་གཏོགས་གཞན་ཅི་ཡང་མི་འདུག་པ་དང་། ཁོའི་ཡིད་ལ་དཔེ་ཆ་ལྷ་རྟེན་སོགས་ཆོས་པའི་ཡོ་བྱད་དག་ལྟ་ཅི་སྨོས་ཏེ། འཕྲལ་གྱི་ཡོ་བྱད་དགའ་མོ་ཞིག་ཀྱང་མི་འདུག། འདི་འཆི་དུས་ཅི་འདྲ་འོང་ན་སྙམ་པའི་རྟོག་པ་ཤར་བ་རྗེ་བཙུན་གྱིས་མཁྱེན་ཏེ། སྟོན་པ་དེ་ལྟ་བུའི་བསམ་མནོ་གཏོང་མི་དགོས། ང་ལ་དཔེ་ཆ་ལྷ་རྟེན་གྱི་མཆོག་འདི་རྣམས་ཡོད་པས་འཆི་ཁར་མི་འགྱོད་བྲོད་པ་ཡིན་གསུངས་ནས་མགུར་འདི་གསུངས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།། ང་རང་ལུས་རྒྱལ་བའི་དཀྱིལ་འཁོར་ན།། ལྷ་དུས་གསུམ་བདེ་གཤེགས་སྙིང་པོ་བཞུགས།། འདོད་ཡོན་ཞེན་མེད་དུ་བྱིན་གྱིས་རླབས།། ཉིན་དང་མཚན་དུ་མཆོད་པ་འཕུལ།། ཕྱི་ཡི་མཆོད་རྫས་མེད་པས་འཚེངས།། ",
  "ཁམས་གསུམ་རང་འཁྲུངས་ཀྱི་གཞལ་ཡས་ན།། འགྲོ་དྲུག་བདེ་གཤེགས་སྙིང་པོ་ཅན།། ཡེ་ཤེས་ཆེན་པོར་ངོ་འཕྲོད་པ་ས།། གང་དུ་འདུག་ཀྱང་གཞལ་ཡས་ཁང་།། སུ་དང་འགྲོགས་ཀྱང་ཡི་དམ་ལྷ།། ང་ཇི་ལྟར་བྱས་ཀྱང་ཆོས་ཀྱི་དབྱིངས།། ཕྱི་ཡི་རྟེན་མཆོད་མེད་པས་འཚེངས།། ",
  "ཕྱི་སྣང་བ་དཀར་དམར་གྱི་ཤོག་བུ་ལ།། ཡེ་ཤེས་ཆེན་པོའི་སྣག་ཚ་སྦྱར།། དབང་པོ་ལྔ་ཡི་ཡི་གེ་བྲིས།། ཅིར་སྣང་ཆོས་ཀྱི་སྐུ་རུ་གོ།།",
  "",
  "ཡིག་ནག་དཔེ་ཆ་མེད་པས་འཚེངས།། སྤྱིར་ཁམས་གསུམ་འཁོར་བའི་སེམས་ཅན་ལ།། དེ་ཉིད་ཡོད་དེ་རྟོགས་ཚད་མེད།། གདམས་ངག་ཟབ་མོས་མཚམས་སྦྱར་བས།། སྐུ་གསུམ་འབྲལ་མེད་ཏིང་འཛིན་བཟང་།། ནམ་ཕུགས་འཆི་ཚེ་ང་རེ་བྲོད།། ",
  "ཅེས་གསུངས་པས། ཁོའི་ཡིད་ལ་མངོན་ཤེས་ཡོད་ཟེར་བ་དེ་བདེན་པར་འདུག་པས། གཞན་རྣམས་ཀྱང་བདེན་ངེས་སྙམ་མི་ཕྱེད་པའི་དད་པ་སྐྱེས་ནས། བླ་མ་ལགས་བདག་ཀྱང་རྗེས་སུ་འཛིན་པར་ཞུ་ཟེར་ཞུ་བ་སྙིང་ནས་འཕུལ་དུ་བྱུང་བས། རྗེ་བཙུན་གྱིས་ལས་ཅན་གྱི་སློབ་མར་དགོངས་ཏེ། དབང་དང་གདམས་ངག་གནང་ནས་སྒོམ་དུ་བཅུག་པས། བདེ་ཉམས་བཟང་པོ་ཤར་ཏེ། རྗེ་བཙུན་གྱི་དྲུང་དུ་བུ་སློབ་མང་པོ་ཚོགས་པའི་དུས་ཤིག་བདག་རང་ལ་སྔར་ནང་ནས་བདེ་བ་མ་ཤར་བས་ནོར་རྫས་ལ་ཞེན་ཆགས་ཆེ་བར་གདའ། རྗེ་བཙུན་ཅི་ཡང་མི་འཛིན་པ་དེ་བདེ་བ་ནང་ནས་ཤར་བར་གདའ། ད་བདག་ཀྱང་རྗེ་བཙུན་བཞིན་རི་ཁྲོད་འགྲིམས་པར་ཞུ་སྐྱིད་ཅིག་རང་གདའ་ཟེར་བས་རྗེ་བཙུན་མཉེས་ཏེ། རི་ཁྲོད་འགྲིམས་ན་དུས་རྟག་ཏུ་སྐྱིད་ཅིང་། ཕྱི་མའི་ལམ་མཁན་བཟང་པོ་འདི་འདྲ་འོང་བ་ཡིན་གསུངས་ནས་སྐྱིད་པ་ངོ་མཚར་བརྒྱད་ཀྱི་མགུར་འདི་གསུངས་སོ།། ",
  "རྗེ་ཡིད་བཞིན་ནོར་བུ་སྤྲུལ་པའི་སྐུ།། འཁོར་ལོས་སྒྱུར་རྒྱལ་རིན་པོ་ཆེ།། མ་རིག་མུན་སེལ་སྒྲོན་མེའི་མཆོག། སྒྲ་སྒྱུར་མར་པའི་ཞབས་ལ་འདུད།། ",
  "བྲག་དམར་སྤོ་མཐོ་ནམ་མཁའ་རྫོང་།། མཁའ་འགྲོ་སྡེ་བཞི་འདུ་བའི་གནས།། མི་རྒན་སྤྲོ་བ་སྐྱེད་པའི་སར།། དགའ་སྤྲོའི་ཉམས་ཀྱི་གླུ་ཞིག་ལེན།། ",
  "བློ་གྲོས་ཤེས་ལྡན་སྒོམ་སྲན་ཅན།། འདིར་བཞུགས་བུ་སློབ་གསན་པར་ཞུ།། གནས་ཕྱོགས་རིས་མེད་པའི་རི་ཁྲོད་འདི།། ཉམས་ཏིང་འཛིན་སྐྱོང་བའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།།",
  "",
  "རང་ལུས་དགོན་པར་ཤེས་པའི་མི་རེ་སྐྱིད།། སེམས་ཉིད་མཁའ་ལྟར་དག་པ་འདི་ཨེ་མ་ཧོ།། ",
  "འགྱུར་མེད་ཀྱི་དད་པ་བརྟན་པོ་འདི།། འཁོར་བ་སྤོང་བའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།། ",
  "འཁོར་འདས་རང་སར་གྲོལ་བའི་མི་རེ་སྐྱིད།། སྐུ་བཞི་སེམས་ལ་རྫོགས་པ་འདི་ཨེ་མ་ཧོ།། ཚོགས་དྲུག་གི་སྣང་བ་ཐུག་ཕྲད་འདི།། རྐྱེན་ངན་ལམ་དུ་སློང་བའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།། ",
  "འདོད་སྲེད་ཟད་སར་སྐྱོལ་བ་འི་མི་རེ་སྐྱིད།། གཟུང་འཛིན་འབྲེལ་ཐག་ཆོས་པ་འདི་ཨེ་མ་ཧོ།། བརྒྱུད་ལྡན་གྱི་བླ་མ་དམ་པ་འདི།། མ་རིག་མུན་པ་སེལ་བའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།། ",
  "བླ་མ་སངས་རྒྱས་བསྟེན་པའི་མི་རེ་སྐྱིད།། སེམས་ཉིད་རང་ངོ་ཤེས་པ་འདི་ཨེ་མ་ཧོ།། གྲང་དྲོ་མེད་པའི་རས་གོས་འདི།། གངས་ཁྲོད་འགྲིམས་པའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།། ",
  "ཚ་གྲང་འཇིགས་པ་བྲལ་བའི་མི་རེ་སྐྱིད།། གངས་ལ་གཅེར་ཉལ་བྱེད་པ་འདི་ཨེ་མ་ཧོ།། བསྲེ་འཕོ་མཚམས་སྦྱོར་གྱི་གདམས་ངག་འདི།། བར་དོའི་འཇིགས་པ་འཇོམས་པའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།།",
  "ཚེ་འདི་ཕྱི་མེད་པའི་མི་རེ་སྐྱིད།། ཆོས་ཉིད་དབྱིངས་སུ་སླེབ་པ་འདི་ཨེ་མ་ཧོ།། སྙན་བརྒྱུད་ཀྱི་ཐབས་ལམ་ཟབ་མོ་འདི།། སེམས་དྭངས་སྙིགས་འབྱེད་པ་འི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།། ",
  "ལུས་སེམས་བདེ་བ་རྒྱས་པའི་མི་རེ་སྐྱིད།། སྲོག་རྩོལ་དབུ་མར་ཚུད་པ་འདི་ཨེ་མ་ཧོ།། སྟོང་ཉིད་སྙིང་རྗེ་འབྱོངས་པའི་རྣལ་འབྱོར་པ།། ཐ་སྙད་སྤྲོས་པ་གཅོད་པའི་ལམ་མཁན་ཡིན།། ལམ་དེ་དང་ལྡན་པའི་མི་ཡོད་དམ།། ",
  "རྟོགས་ལྡན་འཁོར་གྱིས་བསྐོར་བའི་མི་རེ་སྐྱིད།། འཁོར་དུ་སྤྲུལ་སྐུ་འདུས་པ་འདི་ཨེ་མ་ཧོ།། མི་རྒན་སྤྲོ་བ་སྐྱེས་པ་ཡིས།། ཉམས་ཀྱི་དབྱངས་ཆུང་སྐྱིད་པ་བརྒྱད།། ཁྱེད་འདིར་ཚོགས་ཀྱི་ཐུགས་དམ་གསལ་གདབ་ཕྱིར།། རྣལ་འབྱོར་སྤྲོ་ནས་བླངས་པ་ཡིན།། དེ་མ་བརྗེད་ཐུགས་ཀྱི་དཀྱིལ་དུ་ཞོག། ",
  "ཅེས་གསུངས་པས་འབྲེ་སྟོན་ལ་སོགས་པ་འི་འཁོར་རྣམས་དགའ་མགུ་ཡི་རང་བ་ལས། འབྲེ་སྟོན་ན་རེ། དེ་ཀུན་ཤིན་ཏུ་ངོ་མཚར་ཆེ་བར་གདའ། ད་བདག་རང་ལ་ལྟ་སྒོམ་སྤྱོད་འབྲས་ཀྱི་ཉམས་ལེན་གོལ་ས་ཆོད་པ་གོ་སླ་ལ་ཁྱེར་བདེ་བ་ཞིག་ཞུ་ཟེར་བས། ",
  "འོ་ན་འདི་ལྟར་ཉམས་སུ་ལོངས་ཤིག་གསུངས་ནས་མགུར་འདི་གསུངས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།། ཁྱོད་ལྟ་བ་གཏན་ལ་འབེབས་པ་ན།། ཐོས་པས་ཤེས་རྒྱུད་མ་གོལ་ཞིང་།། གནས་ལུགས་རིག་པ་མ་རྟོགས་པར།། སྟོང་ལྟ་ཚིག་ཏུ་མི་སྨྲ་འཚལ།།",
  "",
  "ཇི་ལྟར་སྣང་བཞིན་གྲག་པ་བཞིན།། ཕན་གནོད་འབྲས་བུ་འབྱུང་བཞིན་དུ།། རྒྱུ་འབྲས་ཁྱད་དུ་མི་བསད་འཚལ།། ",
  "ཐེག་པའི་ཁྱད་པར་མ་རྟོགས་པའི།། རང་སེམས་མིང་ལ་ཞེན་པ་ཡིས།། ལྟ་བ་ང་ཡིར་བཟུང་ནས་ནི།། གཞན་ལ་སྐུར་པ་མི་བཏབ་འཚལ།། ",
  "སྒོམ་པ་ཉམས་སུ་ལེན་པ་ན། རང་བཞིན་མངོན་དུ་མ་བྱས་ཤིང་།། སྒྲོ་འདོགས་ནང་ནས་མ་ཆོད་བར།། འོད་གསལ་སེམས་ལ་མ་ཤར་ན།། ཉམས་ཀྱི་རྩི་ཡིས་མ་ཟིན་པ་ར།། སྟོང་པའི་རྫོང་ལ་མི་ཞེན་འཚལ།། ",
  "ཤེས་བྱ་སྣང་སྟོང་ཟུང་འཇུག་ལ།། འདོད་པ་རང་ཡལ་མི་གཏོང་འཚལ།། སྟོང་བཞིན་སྟོང་པར་འཛིན་པ་ཡིས།། མཚན་མ་ཉིད་འབྲུར་མི་གཏོང་འཚལ།། ",
  "ཟག་བཅས་བདེ་བའི་རྦ་ཀློང་དུ།། རྣམ་རྟོག་རགས་པ་ནུབ་པ་ཡི།། བདེ་བའི་རོ་མྱང་མི་བགྱིད་འཚལ།། ",
  "རྟོག་མེད་ཞི་གནས་བརྟེན་པ་ལ།། དམ་པ་ཉིད་དུ་མི་བཟུང་འཚལ།། ",
  "སྤྱོད་པ་རོ་སྙོམས་བྱེད་པ་ན།། ཉམས་མྱོང་ཁོང་ནས་མ་ཤར་ཞིང་།། སྣང་བ་བྱིན་གྱིས་མ་རླབས་པ་ར།། ཡུལ་ལྔ་བདེ་བར་མ་ཤར་ན།། སྤྲོས་པའི་རྟོག་པ་མ་ཟད་པ་ར།། ལོག་པའི་བརཏལ་ཞུགས་མི་བྱ་ཞིང་།། སྦྱོར་སྒྲོལ་ལམ་དུ་མི་ཁྱེར་འཚལ།། ",
  "འབྲས་བུ་མངོན་དུ་བྱེད་པ་ན།། རང་སེམས་ངོ་བོ་མ་མཐོང་བར།། གཞན་ནས་སངས་རྒྱས་ཚོལ་བ་ཡི།། རེ་དོགས་མཐའ་རུ་མི་གཏོང་འཚལ།། ",
  "གཟུགས་སྐུ་གདུལ་བྱའི་སྣང་བ་ལ།། སངས་རྒྱས་ངོ་བོར་མི་ཞེན་འཚལ།། ",
  "རྣམ་རྟོག་ཆོས་སྐུར་ཐིམ་པ་ལ།། ཡོད་པ་བཀག་པ་ར་མི་བཟུང་འཚལ།། ",
  "ཡོན་ཏན་ཕྲིན་ལས་ཞིང་ཁམས་དང་།། ཡེ་ཤེས་དག་པའི་རང་སྣང་ལ།། ཕྱི་རོལ་དངོས་པོར་མི་བཟུང་འཚལ།། ",
  "ཞེས་གསུངས་པས། འབྲེ་སྟོན་ལ་ངེས་ཤེས་བརྟན་པོ་སྐྱེས་ནས། རི་ཁྲོད་དུ་སྒོམ་ཡུན་བསྲིངས་པས་ཐུགས་ལ་ཉམས་དྲོད་རྟགས་ཀྱི་ཡོན་ཏན་ཁྱད་པར་ཅན་འཁྲུངས་པ་འབྲེ་སྟོན་བཀྲ་ཤིས་འབར་ཞེས་བྱ་བ་ཉེ་བའི་སྲས་སྟོན་སྒོམ་རྣམས་ཀྱི་ཡ་གྱལ་དུ་གྱུར་པ་ཞིག་བྱུང་ངོ།། ",
  "འབྲེ་སྟོན་གྱི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་ཞེས་བྱ་བ་དེ་ཉིད་ལ་ཆད་ལྟ་བ་ཡིན་ཟེར་ཤིན་ཏུ་སྡང་བའི་སྡེ་དགོན་ཞིག་ཡོད་པ་།",
  "བུ་སློབ་རྣམས་ཀྱིས་ཞུ་བ་ཅི་ཕུལ་རུང་མ་གསན་པར་ཚོགས་ཁང་གི་སྒོར་བྱོན་པས། ཁོང་རྣམ་པས་མཐོང་སྟེ་ཀུན་འདུས་ནས། རྗེ་བཙུན་ལ་བརྡེག་འཚོག་མང་པོ་བྱས་པའི་མཐར་ནང་དུ་ཁྲིད་ནས་ཀ་བ་ལ་བཀྱིགས་བཞག་པས། ཕྱིར་ཐོན་འདུག་པ་ལ། ཡང་བརྡེག་འཚོག་མང་དུ་བྱས་བཏང་བས། གཙང་ཁང་ནང་ན་སླེབ་འདུག་པ་ལ་བརྡེག་འཚོག་ཅི་བྱས་རུང་གཡོ་འགུལ་མེད་པར་ཁ་རོག་པ་ར་བསྡད་འདུག་པ་ཕྱིར་ཕུད་པས་བསྒུལ་བར་མ་ནུས་པ་ར། དགེ་འདུན་ཇེ་མང་ལ་བཏང་ནས་ཕུད་པས་ཀྱང་གཡོ་མ་ནུས་པ་ལ་ཀུན་ལོག་སྐུ་ལ་ཐག་པ་བཏགས། ལ་ལས་མདུན་ནས་འཐེན། ལ་ལས་རྒྱབ་ནས་ཕུལ་ཀྱང་ཕ་བོང་ལྟར་གཡོ་འགུལ་མ་ནུས་པ་འི་ངང་ལ་ཁོང་རྣམས་ནམ་སུན་གྱི་བར་བཞུགས་པས། ཁོང་རྣམས་ཧ་ལས་ནས་ལ་ལ་ན་རེ། ད་འགྲོ་རོགས་གྱིས་ཟེར། ལ་ལ་ན་རེ། ཁྱོད་ནང་དུ་བཞག་ན་ཕྱིར་འོང་། ཕྱིར་ཕུད་ན་ནང་དུ་ཡོང་། འབུད་མི་ཐུབ་པ་འདི་ཅི་ཡིན་ཟེར་བ་ལ། རྗེ་བཙུན་གྱིས་ང་ཆད་ལྟ་བ་ཡིན་པས་བསད་རུང་ཆད། བརྡུང་རུང་ཆད། ནང་དུ་བཟུང་རུང་ཆད། ཕྱིར་ཕུད་རུང་ཆད། འཁོར་འདས་གཉིས་ཀྱི་འཛིན་པ་ཆད་པས་ལན་པ་ཡིན་གསུངས་པས། ",
  "དེ་རྣམས་ཀྱི་ནང་ནས་དྲག་པ་རྣམས་ན་རེ། ཁྱེད་གྲུབ་པ་ཐོབ་པའི་རྣལ་འབྱོར་པ་ར་འདུག་པ་ལ་སྔར་རྒོལ་བ་ཞུས་པ་མཐོལ་ལོ་བཤགས། ད་འབྱོན་པར་ཞུ་ཟེར་བས། རྗེ་བཙུན་གྱི་ཞལ་ནས། ངས་དག་གྲུབ་པའམ་དེ་མ་ཐོབ་སྟེ། ལར་རང་གྲུབ་ཐོབ་གང་ན་ཡོད་དང་ཅི་མཛད་མི་ཤེས་པས། ཁྱེད་རང་རྣམས་གཞན་ལ་ལོག་ལྟ་དང་རང་རྩིས་ཆེན་པོ་དེ་མ་།",
  "མི་དགེ་བཅུ་ལས་ལོག་ལྟ་ཐུ་བྱ་བ་ཡིན་ཞིང་། རང་མཐོང་དེ་བདག་འཛིན་ཡིན་པས་འཁོར་བར་ལྟུང་བའི་རྒྱུ་རང་ཡིན་གསུངས་པས། ",
  "ཁོང་རྣམས་ན་རེ། ཁྱེད་གྲུབ་ཐོབ་ཡིན་པ་གཞིར་བཞག་འདུག། ད་ལན་དེ་སྐད་འོང་བ་དང་བྱེད་པའི་རྒྱུ་མཚན་ཅི་ཡིན་ཟེར་བ་ལ་མགུར་འདི་གསུངས་སོ།། ",
  "ཤེལ་གོང་བར་དོའི་སེམས་བཞིན་དུ།། ཀུན་ལ་སྒྲིབ་མེད་ཐོགས་རྡུགས་བྲལ།། བཟུང་བས་མ་ཐུབ་བཏང་མི་ཐོངས།། ",
  "སྐར་མདའ་ལྟ་བུའི་སྤྱོས་འགྲོས་འདི།། མ་དད་སྣང་བ་བསྒྱུར་ཕྱིར་དུ།། མི་ལ་རས་པས་བྱས་པ་ཡིན།། ད་ཡང་སྤྱོད་པ་མི་བྱེད་དོ།། ད་ལན་ལོག་རྟོག་སེལ་བར་ངེས།། ",
  "ཞེས་གསུངས་པས། ཁ་ཅིག་ན་རེ། དེ་ངོ་མཚར་ཆེ། ད་སྤྱོད་པ་མི་བྱེད་པ་ཅི་ཡིན་ཟེར་བས། སྤྱོད་པ་བྱེད་པའི་སྐབས་གསུམ་ཡོད་གསུངས་ནས་མགུར་འདི་གསུངས་སོ།། ",
  "མ་དད་སྣང་བ་བསྒྱུར་བ་དང་།། ཉམས་མྱོང་གོང་དུ་བོགས་འདོན་དང་།། འབྲས་བུ་ངོ་སྤྲོད་བྱེད་པ་གསུམ།། སྤྱོད་པ་བྱེད་པའི་དུས་ཡིན་ཏེ།། གཞན་དུ་དེ་ལྟ་མ་ཡིན་ཞེས།། བླ་མ་རྗེ་ཡི་ཞལ་ནས་གསུང་།། ",
  "ཞེས་གསུངས་པས། ཡང་ཁ་ཅིག་ན་རེ། གནད་འགག་དེ་འདྲ་བ་ཤེས་ལུགས་ཀྱིས་གཉེན་བཟང་པོས་རྒྱགས་བསྐྱལ་སློབ་གཉེར་དགའ་རབ་བྱས་པ་འདྲ་ཟེར་བས། ",
  "རྗེ་བཙུན་གྱི་ཞལ་ནས་ངས་སློབ་གཉེར་བྱས་ཀྱང་ཆེར་མ་བྱས། བྱས་རུང་བརྗེད་ནས་ཐལ་ཏེ་བརྗེད་ཀྱང་རུང་གསུངས་ནས་མགུར་འདི་གསུངས་སོ།། ",
  "མཉམ་པ་ཉིད་དུ་རྟོགས་ཙ་ན།། ཉེ་དུ་འབྲེལ་བ་བརྗེད་དེ་ཐལ།།",
  "ཞེན་ཆགས་ཅན་དེ་བརྗེད་ཀྱང་རུང་།། བློ་འདས་ཡེ་ཤེས་རྟོགས་ཙ་ན།། གཟུང་འཛིན་དངོས་པོ་བརྗེད་དེ་ཐལ།། ",
  "བདེ་སྡུག་ཅན་དེ་བརྗེད་ཀྱང་རུང་།། དྲན་མེད་ཚོར་མེད་རྟོགས་ཙ་ན།། ཉམས་སུ་མྱོང་བ་བརྗེད་དེ་ཐལ།། ",
  "འཕེལ་གྲིབ་ཅན་དེ་བརྗེད་ཀྱང་རུང་།། སྐུ་གསུམ་རང་ཆས་རྟོགས་ཙ་ན།། ལྷ་ཡི་བསྐྱེད་རིམ་བརྗེད་དེ་ཐལ།། ",
  "བསམ་ངོའི་ཆོས་དེ་བརྗེད་ཀྱང་རུང་།། རང་གནས་འབྲས་བུ་རྟོགས་ཙ་ན།། རྩོལ་སྒྲུབ་འབྲས་བུ་བརྗེད་དེ་ཐལ།། ",
  "ཀུན་རྫོབ་ཆོས་དེ་བརྗེད་ཀྱང་རུང་།། སྙན་བརྒྱུད་གདམས་ངག་བསྒོམས་པ་ཡིས།། ཐ་སྙད་བཤད་པ་བརྗེད་དེ་ཐལ།། ",
  "ང་རྒྱལ་ཆོས་དེ་བརྗེད་ཀྱང་རུང་།། སྣང་སྲིད་དཔེ་ཆར་རྟོགས་ཙ་ན།། ཡིག་ནག་དཔེ་ཆ་བརྗེད་དེ་ཐལ།། ",
  "ཁུར་ཚའི་ཆོས་དེ་བརྗེད་ཀྱང་རུང་།། ཞེས་གསུངས་པས་ཡང་ཁ་ཅིག་ན་རེ། སངས་རྒྱས་མ་ཐོབ་ཀྱི་བར་དུ་ཐེ་ཚོམ་དང་གོལ་ས་ཡོང་བས་བསླབས་པའི་ཆོས་བརྗེད་ན་མི་རུང་ཟེར་བའི་ལན་དུ་མགུར་འདི་གསུངས་སོ།། འཁྲུལ་པ་སེམས་སུ་ངོ་ཤེས་ནས།། གཞི་མེད་གདེངས་ཤིག་རྙེད་ཙ་ན།། འབད་རྩོལ་ནམ་ཡང་འབྱུང་མི་སྲིད།། དོན་འགྱུར་བ་མེད་པ་དང་རེ་སྤྲོ།། ",
  "གནས་ལུགས་དོན་ཅིག་རྟོགས་ཙ་ན།། ཆོས་ལ་བླང་དོར་འབྱུང་མི་སྲིད།། མ་རིག་སངས་པ་ཉམས་རེ་དགའ།། ",
  "འགག་མེད་དོན་ཅིག་རྟོགས་ཙ་ན།། སེམས་ལ་རེ་དོགས་འབྱུང་མི་སྲིད།། འཁྲུལ་པ་ཞིག་པ་བློ་རེ་བདེ།།",
  "",
  "ཁམས་གསུམ་མ་རིག་པ་ཡིས་འཁོར།། གྲུབ་ཐོབ་བླ་མའི་མན་ངག་གིས།། འདོད་ཡོན་ཞེན་མེད་རྒྱན་དུ་ཆེ།། མཁས་པའི་ཐ་སྙད་མ་བསླབས་ཏེ།། གྲུབ་མཐའ་ཐམས་ཅད་བློ་ཡི་ཆོས།། ",
  "ཉོན་མོངས་བཟློག་ལ་ཕན་རྒྱུ་ཆུང་།། ང་རྒྱལ་སྐྱུངས་དང་སྟོན་ཆེན་ཀུན།། ཤེས་བྱའི་བབས་དང་འཁྲུལ་པ་གཉིས།། རྟོགས་པའི་དུས་ན་ངོ་བོ་གཅིག། ",
  "འཁོར་བ་མ་སྤང་དད་ལྡན་རྣམས།། སྣང་བ་མ་བཅོས་རང་སར་ཞོག། མཐར་ཡང་ནམ་མཁའ་རྒྱ་ཡིས་ཐོབ།། སངས་རྒྱས་དག་གི་བླ་དྭགས་ལགས།། ",
  "ཞེས་གསུངས་པས།། དགེ་འདུན་ཀུན་དད་ནས་ལོག་ལྟའི་སྡིག་པ་མི་བསོགས་ཅིང་ཀུན་ལ་དག་སྣང་ཆེ་བར་གྱུར་ཏོ།། ",
  "དགེ་འདུན་དེ་རྣམས་ཀྱི་ནང་ནས་རིགས་སད་པའི་དགེ་འདུན་ལི་སྐོར་ཕྱ་རུ་བ་ཞེས་བྱ་བ་ཞིག་ཕྱག་ཕྱིར་འབྲངས་པ་ལ། དབང་དང་གདམས་ངག་གནང་ནས་སྒོམ་དུ་བཅུག་པས། ཉམས་བཟང་པོ་ཤར་ནས་བླ་མ་རྗེ་བཙུན་གྱི་ཐུགས་རྗེ་དང་ནུས་པ་འདི་ལ་ཀུན་སྤྱོད་སྤྱི་དང་མཐུན་པ་ཙམ་མཛད་ན། འཁོར་དབུས་གཙང་གི་དགེ་བཤེས་ཀྱང་འདི་བས་མང་བ་འདུ་ཞིང་སྐུ་བསོད་དང་སྙན་གྲགས་ཀྱིས་བསྟན་པ་དང་སེམས་ཅན་ལ་ཕན་ཐོགས་ཆེ་བར་འོང་བ་འདུག་སྟེ་སྙམ། ",
  "རྗེ་བཙུན་གྱི་དྲུང་དུ་ཕྱིན་ནས་རང་གིས་བསམ་པ་ལྟར་ཞུས་པས་ང་ལ་བླ་མའི་བཀའ་སྒྲུབ་པ་མིན་པ་གང་གིས་ཀྱང་དགོས་པ་མེད་པས་འཇིག་རྟེན་གྱི་བློ་ངོའི་དགོས་པ་ཅན་རྣམས་གང་དགའ་བགྱིས་གསུངས་ནས་མགུར་འདི་གསུངས་སོ།། ",
  "སྒྲ་སྒྱུར་མར་པའི་ཞབས་ལ་འདུད།། སྣང་གྲགས་བྲག་ཅར་རྟོགས་པ་ཡིས།། བརཏལ་ཞུགས་སྤྱོད་པ་མ་འགག་པར།། མཛེས་པའི་ཚུལ་འཆོས་བོར་ནས་བཏང་།། ཁེ་གྲགས་ཇི་ལྟར་དགྱེས་དགྱེས་མཛོད།། ",
  "ཟས་ནོར་སྒྱུ་མར་ཡིད་ཆེས་པ་ས།།",
  "ཐོབ་པའི་ཟས་ནོར་བཀྱེ་ནས་བཏང་།། མ་ཐོབ་པ་ལ་འདུན་པ་མེད།། བསོད་ནམས་ཇི་ལྟར་དགྱེས་དགྱེས་མཛོད།། ",
  "འཁོར་གཡོག་སྤྲུལ་པ་ལྟར་ཤེས་པས།། ཕྱོགས་ནས་བྱོན་པའི་མཁས་བཙུན་ལ།། སེམས་འཛིན་ངོ་སྲུང་ངས་མ་གྲུབ།། གྲྭ་པ་ཇི་ལྟར་དགྱེས་དགྱེས་མཛོད།། ",
  "མཉམ་པ་ཉིད་ཀྱི་རང་བཞིན་ལ།། ཆགས་སྡང་སྡུག་བསྔལ་རྒྱུར་རྟོགས་ནས།། གདུང་སེམས་ཐག་པ་བཅད་ནས་བཏང་།། ཉེ་དུ་ཇི་ལྟར་དགྱེས་དགྱེས་མཛོད།། ",
  "ཆོས་ཉིད་སྤྲོས་དང་བྲལ་བ་ལ།། འཛིན་ཆགས་སྤྲོས་པ་རང་སྡུག་ཡིན།། གཟུང་འཛིན་ལྕགས་སྒྲོག་བཀྲོལ་ནས་བཏང་།། སྲེད་པ་ཇི་ལྟར་བཀྲོལ་ནས་བཏང་།། སྲེད་པ་ཇི་ལྟར་དགྱེས་དགྱེས་མཛོད།། ",
  "སེམས་ཉིད་རང་བཞིན་འོད་གསལ་ལ།། རྣམ་རྟོག་དྲི་མ་མ་མཐོང་བས།། རྟོག་དཔྱོད་བྱེད་པ་བོར་ནས་བཏང་།། ཐ་སྙད་ཇི་ལྟར་དགྱེས་དགྱེས་མཛོད།། ",
  "ཅེས་གསུངས་པས་རྗེ་བཙུན་ལ་དག་དེ་ཀས་ཆོག་པ་གདའ་སྟེ་བཀའ་བརྒྱུད་ཀྱི་བསྟན་པ་དང་། སེམས་ཅན་དམན་པ་རྣམས་ལ་ཕན་ཐོགས་ཆེ་བར་འདུག་སྙམ་ཞུས་པ་ལགས་ཞུས་པས། ",
  "ངས་དང་པོ་ནས་དམ་བཅའ་དྲག་པོའི་ཞེ་མནའ་སྐྱེལ་ཡོད་པ་ལྟར། སྔར་ཡང་དེ་ཀ་བྱས། ད་དུང་འདི་ཀ་བྱེད། བསྟན་པ་དང་སེམས་ཅན་ལ་ཡང་དེ་ཀས་ཕན་ཐོགས་རྒྱ་ཆེན་འོང་ངེས་གསུངས་པ་ལ། དབུ་སྙུང་ཅི་འདྲ་བཞེས་ཞུས་པས་ངའི་མནའ་འདི་ལྟར་ཡིན་པས་ཁྱེད་རྗེས་འཇུག་རྣམས་ཀྱང་དེ་ལྟར་གྱིས་ཤིག་གསུངས་ནས་མགུར་འདི་གསུངས་སོ།། ",
  "ང་འཁོར་བ་འདི་ལ་འཇིགས་དྲགས་ནས།། སྒྲ་སྒྱུར་མར་པའི་བཀའ་དྲིན་གྱིས།།",
  "དམ་ཆོས་རོ་མཆོག་མ་མྱངས་པར།། ཕྱི་རོལ་ཡུལ་ལ་སེམས་འཇུག་རི།། སྒྲ་སྒྱུར་གསུང་བཞིན་མ་གྲུབ་པར།། ཡུལ་དུ་ལྟོ་ཕྱིར་བདག་འགྲོ་རི།། ཐབས་ལམ་ཀློང་དུ་མ་ཆུད་པར།། བརཏལ་ཞུགས་སྤྱོད་པ་ཕྱིར་སྟོན་རི།། ནཱ་རོའི་གདམས་ངག་རྗེས་གནང་གིས།། བཀའ་བརྒྱུད་བསྟན་པ་མི་འཛིན་རི།། ཐོག་མར་སྨོན་འཇུག་སེམས་བསྐྱེད་བཞིན།། རང་དོན་དམ་ཆོས་བདག་བྱེད་རི།། མར་པའི་གསང་སྤྱོད་ལྷུན་གྲུབ་འདི།། བོད་དུ་དར་བར་མི་བྱེད་རི།། བླ་མ་གང་ལ་མཉེས་པ་དེ།། ད་ལྟ་འབད་ནས་མི་སྒྲུབ་རི།། ཞེས་གསུངས་པས་ལི་སྐོར་ཕྱ་རུ་བ་ཡང་རྗེ་བཙུན་གྱི་ཐུགས་རྗེས་སྣང་བ་འགྱུར་ཏེ། རྗེ་བཙུན་གྱིས་ཐུགས་དམ་བཞིན་བདག་གིས་ཀྱང་གྲུབ་པར་གྱུར་ཅིག་ཅེས་སྨོན་ལམ་བཏབ་ཅིང་ཡིད་ཀྱི་དམ་བཅའ་དྲག་པོ་བྱས་ནས་རི་ཁྲོད་དུ་གཡེལ་མེད་དུ་བསྒོམས་པས་ཐུགས་རྒྱུད་ལ་ས་ལམ་གྱི་ཡོན་ཏན་ངོ་མཚར་ཅན་འཁྲུངས་ཏེ། སྟོན་སྒོམ་ཉེ་བའི་སྲས་ལི་སྐོར་ཕྱ་རུ་བ་དེ་བྱུང་བ་ཡིན་ནོ།། ",
  "ལི་སྐོར་ཕྱ་རུ་བ་འི་སྐོར་ཏེ་སྐལ་ལྡན་གྱི་གདུལ་བྱ་ཐུགས་སྲས་བུ་ཆེན་རྣམས་རྗེས་སུ་བཟུང་བའི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཁུ་བྱུག་དབེན་པ་རྫོང་ན་བཞུགས་དུས་རས་ཆུང་པ་ས་སྒོ་གསུམ་གྱི་ཉམས་ལེན་ཞིག་གསུང་དུ་གསོལ་ཞུས་པས་རྗེ་བཙུན་གྱིས་མགུར་འདི་གསུངས་སོ།། སྐུ་ཡི་མི་རྟོག་དམ་ཚིག་བསྲུངས།། ",
  "གསུང་གི་སྤྱོད་པ་མ་ཧེ་སྐྱོངས།། ཐུགས་ཀྱི་མཚན་ཉིད་སྐྱེ་མེད་ལྟོས།། ",
  "ཞེས་གསུངས་པས་རས་ཆུང་པ་ས། བདག་ཅག་མི་ཤེས་གཏི་མུག་པ་ས།། སྐུ་ཡི་དམ་ཚིག་ཇི་ལྟར་བསྲུང་།། གསུང་གི་སྤྱོད་པ་ཇི་ལྟར་སྐྱོང་།། ཐུགས་ཀྱི་མཚན་ཉིད་ཇི་ལྟར་ལྟ།། ",
  "ཞེས་ཞུས་པས། རྗེ་བཙུན་གྱིས། སྐུ་ཡི་མི་རྟོག་དམ་ཚིག་གསུམ།། བསླབ་གསུམ་སྡོམ་པ་ཉམས་མེད་སྲུངས།། གསུང་གི་དམ་ཚིག་མ་བཅོས་སྐྱོངས།།",
  "ཐུགས་ཀྱི་མཚན་ཉིད་རྣམ་གྲོལ་ལྟོས།། ",
  "ཞེས་གསུངས་པ་ལ། རས་ཆུང་པ་ས་དགོངས་འགྲེལ་བགྱིས་པ། ཆོས་སྐུ་ལྷན་ཅིག་སྐྱེས་སྦྱོར་ལ།། ལོངས་སྐུ་རྟོག་པ་རང་སར་གྲོལ།། སྤྲུལ་སྐུ་འགྲོ་དོན་དཔག་མེད་བྱེད།། ",
  "གཞི་ནི་ངེས་འབྱུང་སོ་ཐར་ལ།། ལམ་ནི་བྱང་སེམས་བསླབ་བྱའི་དོན།། འབྲས་བུ་གསང་སྔགས་དམ་ཚིག་བསྲུང་།། ཆོས་བརྒྱད་ཚེ་འདིའི་བློ་བཟློག་ལ།། འདོད་པས་གསོག་འཇོག་སྤང་བྱས་ཏེ།། གཡོ་སྒྱུ་ལོག་འཚོ་སྤངས་ཏེ་བསྲུང་།། ",
  "ལུས་ནི་སྨྱོན་པ་རྟོག་མེད་ལ།། ངག་ནི་ལྐུགས་པ་མི་སྨྲ་ཞིང་།། སེམས་ནི་བུ་ཆུང་ཞེན་མེད་སྤྱོད།། ",
  "ཅེས་ཞུས་པས་རྗེ་བཙུན་གྱི་ཞལ་ནས། དེ་ལ་གནད་མ་ཤེས་ན་འདི་ལྟར་འགྱུར་ཞེས་མགུར་འདི་གསུངས་སོ།། ང་ཐར་བྱས་པས་ཐར་མི་ནུས།། མ་གྲོལ་དར་མདུད་གློད་ཅིང་དམ།། མ་རྟོགས་དམུས་ལོང་ཐང་ལ་འཁྱམ།། ",
  "སོ་ཐར་མེད་ན་ངེས་འབྱུང་མེད།། བྱང་སེམས་མེད་ན་གཞན་དོན་མེད།། གསང་སྔགས་མེད་ན་ངོ་སྤྲོད་མེད།། ",
  "ཆོས་བརྒྱད་ཚེ་འདིའི་གཡབ་མོ་ཡིན།། འདོད་པ་དགེ་འཇོམས་སེར་བ་ཡིན།། གཡོ་སྒྱུ་འཁོར་བའི་བཙོན་ར་ཡིན།། རྟོག་པ་བྱུང་ན་གཟུང་འཛིན་ཡིན།།",
  "",
  "སྨྲས་པས་ཐ་སྙད་རྗེས་མི་ཆོད།། ཆགས་ན་འཁོར་བར་འཆིང་བའི་རྒྱུ།། བརྒྱུད་པ་མེད་ན་བཀའ་ཆད་ཡིན།། དམ་ཚིག་མེད་ན་གཤིན་རྗེ་ཡིན།། མི་མཐུན་དགྲ་ཟུན་སྤེལ་མ་ཡིན།། གཞི་རྩ་བྱུང་ན་སྤང་བླང་ཡིན།། སྐྱེ་བ་བྱུང་ན་དངོས་འཛིན་ཡིན།། རྟོགས་པ་མེད་ན་ཡིད་སྨོན་ཡིན།། དོན་སྟོན་མི་ནུས་དོན་མེད་ཡིན།། ",
  "ཞེས་གསུངས་སོ།། ",
  "ལན་གཅིག་རྗེ་བཙུན་དབུ་གཏུམས་ནས་བཞུགས་འདུག་པས། རས་ཆུང་ཞིག་གིས་རྗེ་བཙུན་གཟིམས་པ་ཅི་ལགས་ཞུས་པས་མགུར་འདི་གསུངས་སོ།། ང་ཡི་མགོ་བོ་གཏུམས་པས་རྒྱང་མིག་མཐོང་།། འཇིག་རྟེན་མིག་གསལ་ཅེ་རེ་ལོང་།། ང་གཅེར་ཉལ་བྱས་པས་ཆོས་སྤྱོད་ཟིན།། འཇིག་རྟེན་ཆོས་བརྒྱད་གཡེང་བའི་རྒྱུ།། བྱ་བ་མ་ལུས་སེམས་ལ་རྫོགས།། ",
  "ཉམས་རྒྱུན་ཆད་མེད་པ་ངོ་མཚར་ཆེ།། བྱ་བ་བྱས་པའི་རྣལ་འབྱོར་ང་།། གང་ལྟར་བྱས་ཀྱང་བདེ་བའི་དབྱིངས།། ",
  "ཞེས་གསུངས་སོ།།",
  "ཡང་རྗེ་བཙུན་རྩིག་པ་རྐང་མཐིལ་རྫོང་ན་བཞུགས་དུས། རས་ཆུང་པ་ས་རྣལ་འབྱོར་པ་འི་ཉམས་རྟོགས་དང་ནུས་པ་ཐོན་ན་མ་གསང་ཡང་རུང་ལགས་སམ་ཞུས་པས་མགུར་འདི་གསུངས་སོ།། ",
  "གང་ལ་གནས་པའི་སེང་གེ་དང་།། ནགས་ལ་གནས་པའི་རྒྱ་སྟག་དང་།། མཚོ་ལ་གནས་པའི་ཉ་མོ་གསུམ།། འདི་གསུམ་སྦས་ན་ངོ་མཚར་ཆེ།། འདི་གསུམ་སྦས་ན་དགྲ་ཡང་ཉུང་།། འདི་གསུམ་ཕྱི་ཡི་དཔེ་གསུམ་ལགས།། ",
  "ནང་གི་དོན་ལ་སྦྱར་ཙ་ན།། རྣལ་འབྱོར་པ་ཡི་ལུས་དང་གཅིག། གསང་སྔགས་ཐབས་ཀྱི་ལམ་དང་གཉིས།། ཉམས་སུ་མྱོང་བའི་འབྲས་བུ་གསུམ།། འདི་གསུམ་སྦས་ན་ངོ་མཚར་ཆེ།། འདི་གསུམ་སྦས་ན་དགྲ་ཉུང་སྟེ།། འདི་གསུམ་སྦེད་པ་ཉུང་བར་གདའ།། དེ་ཕྱིར་བོད་ན་གྲུབ་ཐོབ་ཉུང་།། ",
  "ཞེས་གསུངས་སོ།། ཡང་རྗེ་བཙུན་ལ་གཤེན་སྒོམ་རས་པས་དོགས་པ་མང་དུ་བྱུང་བ་རྣམས་ཞུས་པས། ཞིབ་རྒྱས་སུ་བཀྲོལ་བའི་མཐར་དོན་བསྡུ་ལ་མགུར་འདི་གསུངས་སོ།། ",
  "དུ་མ་རོ་གཅིག་མ་རྟོགས་ན།། འོད་གསལ་བསྒོམས་པ་རྟག་ལྟ་ལགས།། ",
  "བདེ་ཆེན་ཟུང་འཇུག་མ་རྟོགས་ན།། སྟོང་ཉིད་བསྒོམས་པ་ཆད་ལྟ་ལགས།། ",
  "ཅིར་སྣང་སྒོམ་དུ་མ་ཤེས་ན།། མི་རྟོག་བསྒོམས་པ་རྣམ་རྟོག་ལགས།། ",
  "ཐ་མལ་ཐུག་ཕྲད་མ་རྟོགས་ན།། གཉིས་མེད་བསྒོམས་པ་བཅོས་མ་ལགས།། ",
  "ངང་སེམས་སྐྱེ་མེད་མ་རྟོགས་ན།། མི་དམིགས་བསྒོམས་པ་རྩོལ་སྒྲུབ་ལགས།། ",
  "ཞེན་པ་རང་ལོག་མ་བྱུང་ན།། སྤྱོད་མེད་སྤྱོད་པ་བླང་དོར་ལགས།། ",
  "དགག་སྒྲུབ་མེད་པར་མ་ཤེས་ན།། དགེ་བ་སྤྱད་པས་མི་དགེར་འགྱུར།། ",
  "སྐྱེ་ཤི་མེད་པར་མ་ཤེས་ན།། རྩོལ་སྒྲུབ་བྱས་པས་འཁོར་བའི་རྒྱུ།། ",
  "ཞེས་གསུངས་པས་སྒྲོ་འདོགས་མ་ལུས་པ་ཆོད་དོ།། ཡང་རྗེ་བཙུན་མི་ལ་རས་པ་དེ་ཉིད་ཚེ་རིང་མའི་མགུལ་ཆུ་བོ་བཟང་གི་འགྲམ་ཤེལ་ཕུག་ཆུ་ཤིང་རྫོང་ན་བཞུགས་དུས་ཆར་མ་བབས་པས་བྲིན་གྱི་ཡོན་བདག་འགའ་ཞིག་ཆུའི་རྩ་བ་ལ་འཐབ་མོ་བྱུང་བས་རྗེ་བཙུན་གྱི་དྲུང་དུ་འདུམས་ཞུ་རུ་བྱུང་བ་ལ། ",
  "རྗེ་བཙུན་གྱི་ཞལ་ནས། ངས་འཇིག་རྟེན་གྱི་བྱ་བ་མི་ཤེས་ཏེ་ཆར་ཕབ་ནས་ཁྱེད་ཚོ་འཐབ་མོ་མི་དགོས་པ་བྱའོ་གསུངས་།",
  "རས་ཆུང་པ་ས་འདུམས་མཛད་པར་གསོལ་བ་བཏབ་པ་ལ། རང་རེ་རྣལ་འབྱོར་པ་འཁོན་བར་དུ་འཇུག་དོན་མེད་གསུངས་ནས་མགུར་འདི་གསུངས་སོ།། ",
  "ཡོན་ཏན་ཕུན་ཚོགས་དཔལ་གྱི་རི།། དགོས་འདོད་ཐམས་ཅད་འབྱུང་བའི་གནས།། སྒྲ་སྒྱུར་ལོ་ཙྪ་ཆེན་པོ་ཡི།། ཞབས་ལ་སྒོ་གསུམ་གུས་པས་བསྟོད།། ",
  "སྤྱི་པ་དང་བར་པ་གྲོས་འདེབས་གསུམ།། ཕྱོགས་རིས་ཟུག་རྔུ་སྐྱེ་བའི་རྒྱུ།། ཕྱོགས་མེད་རང་ས་འཛིན་འདོད་ན།། གཉེར་མེད་ལྐུགས་པ་མཁྱེན་ལགས་སམ།། ",
  "ཕ་ཡུལ་དང་ནོར་རྫས་གཉེན་འབྲེལ་གསུམ།། ཁམས་གསུམ་འཁོར་བར་འཆིང་བའི་རྒྱུ།། སྡུག་བསྔལ་ཆུ་བོ་སྒྲོལ་འདོད་ན།། འཁྲི་བ་བཙན་ཆོད་མཁྱེན་ལགས་སམ།། ",
  "རང་འདོད་དང་གཡོ་སྒྱུ་ཟོལ་ཟོག་གསུམ།། ངན་སོང་གསུམ་དུ་ལྟུང་བའི་རྒྱུ།། མཐོ་རིས་ཐར་ལམ་མཐོང་འདོད་ན།། རང་སེམས་དྲང་པོ་མཁྱེན་ལགས་སམ།། ",
  "བཤད་པ་དང་བཤེས་གཉེན་བགྲོ་གླེང་གསུམ།། ང་རྒྱལ་ཕྲག་དོག་སྐྱེ་བའི་རྒྱུ།། དམ་ཆོས་ཉམས་སུ་ལེན་འདོད་ན།། དམན་ས་འཛིན་པ་མཁྱེན་ལགས་སམ།། ",
  "ཐབ་ཀ་དང་ལས་ཀ་ངོ་བསྲུང་གསུམ།། རྣལ་འབྱོར་བསམ་གཏན་བཤིག་པ་འི་རྒྱུ།། གཉུག་མའི་ཡེ་ཤེས་སྐྱོང་འདོད་ན།། ཁྲེལ་མེད་གདོད་ཆུང་མཁྱེན་ལགས་སམ།། ",
  "དཔོན་དང་གཡོག་དང་སློབ་རིགས་གསུམ།། གཡེང་བ་སེམས་ཁྲལ་སྐྱེ་བའི་རྒྱུ།། གཅིག་པུར་ཉམས་སུ་ལེན་འདོད་ན།། དཔོན་མེད་གཡོག་མེད་མཁྱེན་ལགས་སམ།། ",
  "མཐུ་དང་ནུས་པ་ཐོ་ཅོ་གསུམ།། རྣལ་འབྱོར་རང་སྲོག་སྐྱེལ་བའི་རྒྱུ།། དམ་ཆོས་མཐའ་རུ་འདོན་འདོད་ན།། འཇོལ་མོའི་རྣམ་ཐར་མཁྱེན་ལགས་སམ།། ",
  "ཆོས་འགལ་ཉེས་པ་རྒྱུ་བདུན་ལ།། གཉེན་པོ་རིམ་པ་བདུན་གྱི་དབྱངས།། ཉམས་ལ་ཤར་ནས་བླངས་པ་ཡིན།། དགེ་བས་བྱང་ཆུབ་ཐོབ་པར་ཤོག། ",
  "ཅེས་གསུངས་ཤིང་དཀོན་མཆོག་ལ་གསོལ་བ་བཏབ་པས་ཆར་ཆེན་པོ་བབས་ཏེ་རྩོད་པ་ཐམས་ཅད་རང་ཞི་ལ་སོང་ངོ། དེ་ནས་གྲྭ་པ་བུ་སློབ་རྣམས་ཀྱི་ཕྱག་ཆེན་དང་ཆོས་དྲུག་གི་གནད་ཆེ་བ་རྣམས་ཐུགས་རྗེས་འཛིན་པར་ཞུ་ཞུས་།",
  "",
  "ཉམས་ལེན་ཚུལ་བཞིན་བྱེད་ན་གནད་འདི་རྣམས་ཤིན་ཏུ་གཅེས་པས་ཡིད་ལ་ཟུངས་ཤིག་གསུངས་ནས་མགུར་འདི་གསུངས་སོ།། ",
  "ཕ་མྱ་ངན་འདས་པའི་ཚུལ་བསྟན་ཀྱང་།། དག་པ་ལོངས་སྐུའི་ཞིང་ཁམས་ནས།། ཁམས་གསུམ་འགྲོ་བའི་དོན་མཛད་པའི།། སྒྲ་སྒྱུར་མར་པའི་ཞབས་ལ་འདུད།། ",
  "བུ་བདེ་བ་སྐྱོང་དང་ཞི་བ་འོད།། ངན་རྫོང་སྟོན་པ་ལ་སོགས་པ་འི།། ཕ་ངས་གཅེས་པར་བསྐྱངས་པའི་བུ།། འདིར་བཞུགས་སྐལ་ལྡན་བུ་སློབ་རྣམས།། ཉམས་ལེན་གནད་དུ་དྲིལ་བའི་དོན།། གཅེས་པ་བཅུ་ཡི་གླུ་འདི་ཉོན།། ",
  "འཇའ་ཚོན་ལྟ་བུའི་ལྷ་སྐུ་ལ།། ཟུང་འཇུག་རང་བཞིན་སྟོང་པ་གཅེས།། འདྲེ་གདོན་སེམས་ཀྱི་ཆོ་འཕྲུལ་ལ།། མེད་སྣང་སྒྱུ་མར་ཤེས་པ་གཅེས།། ",
  "དྲིན་ཆེན་བླ་མ་རྗེ་བཙུན་ལ།། རྒྱུན་ཆད་མེད་པའི་མོས་གུས་གཅེས།། ལས་ཟིན་དུས་མེད་པའི་བྱ་བ་ལ།། བརྡོས་ཐག་ཆོད་པའི་བློ་རྒོད་གཅེས།། ",
  "རྩ་རླུང་བདེ་དྲོད་འཁོར་ལོ་ལ།། མ་ཡེངས་འབད་རྩོལ་བྱེད་པ་གཅེས།། རྨི་ལམ་སྒྱུ་ལུས་བསྲེ་བ་ལ།། མཚམས་སྦྱོར་འདུན་པ་དྲག་པོ་གཅེས།། ",
  "ངོ་བོ་འོད་གསལ་རྗེན་པ་ལ།། ཐ་སྙད་བྲལ་བའི་ཉམས་ལེན་གཅེས།། སྣ་ཚོགས་སྣང་བ་སྟོང་ཉིད་ལ།། གཞི་རྩ་ཆོད་པའི་གདམས་ངག་གཅེས།། ",
  "མ་རྟོགས་སེམས་ཅན་ཐམས་ཅད་ལ།། བྱམས་དང་སྙིང་རྗེའི་རྒྱུན་ཐག་གཅེས།། རང་སེམས་སྐྱེ་མེད་ཆོས་སྐུ་ལ།། རེ་དོགས་བྲལ་བའི་ཡིད་ཆེས་གཅེས།། ",
  "དོན་དེ་ཀུན་གཅེས་སོ་ཕ་ཡི་བུ།། དེ་ཉམས་སུ་ལོངས་ཤིག་བུ་སློབ་རྣམས།། ཞེས་གསུངས་པས་བུ་སློབ་རྣམས་ལ་ཐུགས་སྐྱེད་ཆེ་བར་བྱུང་བ་ཡིན་ནོ།། ",
  "དེ་ནས་རྗེ་བཙུན་ལ་རས་ཆུང་པ་ས་དགའ་བཞིའི་ཡེ་ཤེས་ཀྱི་ངོ་སྤྲོད་ཞུས་པས། རྒྱས་པར་གནང་བ་འི་མཐར་མགུར་འདི་གསུངས་སོ།། ",
  "ནགས་ཚལ་དབེན་པའི་ས་ཕྱོགས་སུ།། སྤྱོད་ལམ་རྣམ་བཞི་ཆ་སྙོམས་འཚལ།། ནང་གི་འབྱུང་བཞི་རོ་སྙོམས་འཚལ།། དགའ་བཞིའི་ཡེ་ཤེས་ཐུགས་ལ་འཆར།།",
  "ཞེས་གསུངས་སོ།། ",
  "ཡང་རྗེ་བཙུན་མི་ལ་རས་པ་དེ་ཉིད་བྲིན་གྱི་ཕུ་ཡག་ཟ་ཞེས་བྱ་བར་ལྡོམ་བུ་ལ་བྱོན་པས། ཡོན་བདག་རྣམས་ན་རེ། ལ་ཟེ་དགོན་པ་ཞེས་བྱ་བ་ན་ཕུག་པ་སྐྱིད་པོ་རང་ཞིག་ཡོད། དེར་བཞུགས་ན་ངེད་ཀྱིས་ཞབས་ཏོག་བྱེད་པ་ཡིན་ཏེ། ཡང་འདྲེ་མོས་ཀ་ཕུང་ལ་གཏོང་ངམ་ཟེར་བྱུང་བས། ཕུག་པ་དང་འདྲེ་ཇི་འདྲ་ཡོད་གསུངས་པས། ཕུག་པ་སྐྱིད་པོ་ཡོད་དེ། དེར་བཞུགས་ཚད་འདྲེ་མོ་ཞིག་གིས་ཟོས་རང་ཟོས། ད་ཁྱེད་ཀྱིས་ཐུལ་ན་འདུལ་གྲོགས་མཛོད་ཅེས་ཞུས་པས། ",
  "རྗེ་བཙུན་གྱིས་དེར་བྱོན་ནས་བཞུགས་པས། ནམ་སྲོད་ལ་བུད་མེད་གཅིག་འོངས་ནས་ངའི་ཁྱིམ་ན་སུ་ཡོད་ཟེར་སྡིགས་མོ་བྱེད་དུ་བྱུང་བ་ལ། ",
  "བྱམས་སྙིང་རྗེ་བསྒོམས་པས་གཡོན་ཅན་སྨེ་བ་ཅན་ཞིག་འདུག་ཟེར་སོང་བ་ལས། དམག་མང་པོ་བོས་བྱུང་སྟེ་རི་བསྙིལ་བ་དང་། ཐོག་འབེབས་པ་ལ་སོགས་ཏེ་ཆོ་འཕྲུལ་སྣ་ཚོགས་སྟོན་དུ་བྱུང་བ་ལ། རྗེ་བཙུན་ཏིང་ངེ་འཛིན་གྱི་ངང་ལ་བཞུགས་ནས་གླགས་མ་རྙེད་པ་དང་། འདྲེ་དམག་རྣམས་ན་རེ། ངེད་རྣམས་ལ་གནས་མལ་དགོས་པར་འདུག། ཁྱེད་དོན་ཅི་ལ་བྱོན་རུང་ད་ཁྱོད་རང་གི་ཡུལ་དུ་བྱོན། མི་འགྲོ་ན་ངེད་དམག་མང་པོ་བོས་ནས་ཁྱོད་ཀྱི་ཤ་ཁྲག་ལ་སུས་ཐོབ་བྱའོ་ཟེར་བྱུང་བས། ",
  "རྗེ་བཙུན་གྱིས་སྙིང་རྗེ་ཆེན་པོའི་ངང་ནས་མགུར་འདི་གསུངས་སོ།། ",
  "ཁྱོད་ཡི་དྭགས་དམག་ཚོགས་ལེགས་པར་ཉོན།། འདྲེ་མོ་ཞེ་གནག་གདུག་རྩུབ་ཅན།། འབྱུང་པོ་ཡི་དྭགས་ཐམས་ཅད་ལ།། རང་གི་ལས་བྱས་རང་ལ་སྨིན།། གདུག་སེམས་སྐྱེས་ཤིང་སྡུག་བསྔལ་ཆེ།། བསམ་ངན་སྐྱེ་ཞིང་བསོད་ནམས་འཛད།།",
  "ཟ་འདོད་ལངས་ཤིང་ཟ་རྒྱུ་དཀོན།། ལྟོགས་སྣང་ཆེས་པས་རང་སྐལ་ཆད།། འགྲོ་འདུག་མང་བས་གནས་མལ་ཤོར།། བྱེད་རྒྱུ་མང་བས་ཚར་དུས་མེད།། ལས་ངན་བསགས་ཤིང་དོན་མི་འགྲུབ།། ཁ་ཕོ་ཆེ་བས་དགྲ་མི་ཐུབ།། ཁྱོད་ཡིད་ངན་འདྲེ་མོའི་ཆོ་འཕྲུལ་ལ།། ང་རྣལ་འབྱོར་ཤིན་ཏུ་དགོད་སྙིང་འདོད།། ",
  "ཆོ་འཕྲུལ་རྫུན་གྱི་ར་རི་ལ།། ང་རྣལ་འབྱོར་ཤིན་ཏུ་རྒྱུ་མཚན་ཞིབ།། ",
  "ཁྱོད་གནས་མལ་འདོད་ན་སྟབས་སུ་སྡོད།། གསུང་གླེང་ཡོད་པ་མུས་ཀྱིས་བྱེད།། གནས་འདིར་སྒོམ་ཆེན་མང་པོ་བོར།། ང་དེ་ཡི་རྩ་ར་བྱེད་དུ་འོངས།། ",
  "གནས་འདིའི་བདག་ཁྱེད་ཚོ་ཡིན་པ་ན།། ངས་མ་རྙེད་པ་དེ་རྙེད་པ་ཡིན།། འདྲེ་འདིར་ཚོགས་གཅིག་ཀྱང་མ་འགྲོ་བར།། གཞན་འདྲེ་སྲིན་ཡོད་ཚད་བོས་ལ་ཤོག། ",
  "ཅེས་གསུངས་པས། འདྲེའི་གཙོ་མོ་དེ་ན་རེ། ཁྱེད་སྟོང་ཉིད་སྙིང་རྗེའི་གོ་ཆ་གྱོན་པ་ཞིག་ལ་ངེད་ཀྱིས་གླགས་མི་རྙེད་པར་འདུག་ཟེར། ",
  "ཀུན་གྱིས་ཕྱག་བཙལ་སྲོག་སྙིང་ཕུལ། དམ་ལ་བཏགས། ལས་རྒྱུ་འབྲས་ཀྱི་ཆོས་བཤད་ནས་ཡོན་བདག་རྣམས་ཀྱི་སར་བྱོན་པས། འདྲེ་ཐུལ་ལགས་སམ་ཞུས་པ་ལ། བདུད་ཐུལ་གསུངས་ནས་མགུར་འདི་གསུངས་སོ།། ",
  "བྲིན་གྱི་ལ་ཟེ་དགོན་པ་རུ།། སྒྱུ་མ་ལུས་ཀྱི་སྐྱིལ་ཀྲུང་བཅས།། གཉིས་སུ་མེད་པར་མཉམ་པར་བཞག། སྐྱེ་བ་མེད་པའི་དམིགས་པ་ལ།། ཡེངས་པ་མེད་པར་བློ་བཞག་ནས།། བདུད་མོའི་གནོད་སེམས་བྱང་ཆུབ་སྒྱུར།། མ་རུངས་སེམས་བྲལ་སློབ་མར་བྱས།། ད་ནི་སུ་འགྲོ་ཉམ་ང་མེད།། གང་སྡོད་ཐུགས་དམ་ཡར་ལ་འཕེལ།།",
  "གནས་ནི་བཀྲ་ཤིས་ལྷ་མོ་ཕུག། གནས་པོ་དགེ་བསྙེན་བླ་མ་སྐྱབས།། ངེད་རང་ཚོ་དང་གྲོགས་མཆེད་ཡིན།། དེ་བཞིན་དགོངས་ལ་སུ་འགྲོ་སོང་།། ཚེ་རིང་ནད་མེད་དངོས་གྲུབ་ཐོབ།། ",
  "ཅེས་གསུངས་པས་ཡོན་བདག་ཀུན་དགའ་ཞིང་དད་པར་གྱུར་ཏེ། བསྙེན་བཀུར་ཕུལ་ནས་རྗེ་བཙུན་གྱིས་ཞག་ཤས་དེར་བཞུགས་པ་ལས། རྫི་བོ་ཞིག་དད་པ་ཐོབ་ནས་བདག་གི་སེམས་ལ་ཕན་པའི་ཆོས་ཤིག་གནང་བར་ཞུ་ཞུས་པས། ",
  "ཆོས་བཤད་རུང་ཉམས་སུ་ལེན་མཁན་འདི་ཉུང་བར་འདུག་གསུངས་ནས་མགུར་འདི་གསུངས་སོ།། ",
  "འཁོར་བ་སྡུག་བསྔལ་གྱི་རྒྱ་མཚོ་ལ།། སྐྱོ་བ་སྐྱེ་བའི་ཆོས་བཤད་ཀྱང་།། ཞེན་པ་ལོག་པའི་མི་རེ་ཉུང་།། ",
  "ཚེ་ཡོངས་སུ་ཟད་པའི་ལྷག་མ་ལ།། བསྡད་ལོང་མེད་དོ་བྱས་ལགས་ཀྱང་།། འཆི་བ་དྲན་པའི་མི་རེ་ཉུང་།། ",
  "དལ་འབྱོར་མི་ལུས་ཐོབ་དུས་སུ།། གཏན་ཁྲིམས་བསྲུང་བ་དཀོན་ལགས་ཀྱང་།། བསྙེན་གནས་ཉིན་རེ་ཙམ་བསྲུང་བའི་མི་རེ་ཉུང་།། ",
  "མཐོ་རིས་ཐར་པའི་ཕན་ཡོན་དང་།། འཁོར་བའི་ཉེས་དམིགས་བཤད་ལགས་ཀྱང་།། ཆོས་སྒོར་ཞུགས་པ་འི་མི་རེ་ཉུང་།། ",
  "སྙན་བརྒྱུད་ཀྱི་གདམས་ངག་ཟབ་མོ་ལ།། ཕངས་སེམས་མེད་པར་བསྟན་ལགས་ཀྱང་།། ཉམས་སུ་ལེན་པའི་མི་རེ་ཉུང་།། ",
  "དམ་ཆོས་ཕྱག་རྒྱ་ཆེན་པོ་ལ།། ཁྲིད་དང་ངོ་སྤྲོད་བྱས་ལགས་ཀྱང་།། སེམས་ངོ་ཤེས་པའི་མི་རེ་ཉུང་།། ",
  "བླ་མའི་ཐུགས་དགོངས་རི་ཁྲོད་ལ།། རྟག་པར་སྤྲོ་བ་བསྐྱེད་ལགས་ཀྱང་།། སྒྲུབ་པ་བྱེད་པའི་མི་རེ་ཉུང་།། ",
  "ནཱ་རོའི་ཐབས་ལམ་ཟབ་མོ་ལ།། སྦ་སྲི་མེད་པར་བསྟན་ལགས་ཀྱང་།། གྲོད་རྟགས་ཐོན་པའི་མི་རེ་ཉུང་།། ",
  "ཁྱོད་དལ་འབྱོར་མི་ལུས་འདི་ཉིད་ལ།། དོན་ཡོད་བྱེད་ན་ང་ཕྱིར་འདོང་།། ",
  "ཞེས་གསུངས་།",
  "ཁོ་མི་ཕྱེད་པའི་དད་པ་ཐོབ་ནས། རྗེ་བཙུན་གྱི་ཕྱག་ཕྱིར་འབྲངས་པ་ལ་དབང་དང་གདམས་ངག་གནང་ནས་བསྒོམས་པས་རྟོགས་ལྡན་བཟང་པོ་ཞིག་བྱུང་ངོ།། ",
  "ཡང་རྗེ་བཙུན་མི་ལ་རས་པ་དེ་ཉིད་ཀྱིས་སེམས་ཅན་གྱི་དོན་དུ་ལྡོམ་བུ་ལ་བྱོན་པའི་ཚེ། ཡུལ་སྡེ་ཆེན་པོ་ཞིག་གི་དབུས་ན་སྐྱེས་པ་རྣམས་ཤོ་དང་། རྒྱལ་བློན་དང་། མདའ་རྡོ་ལ་སོགས་པ་འི་རྩེད་སྣ་མང་པོ་བྱེད་པ་དང་། བུད་མེད་རྣམས་བལ་ལས་སྣ་ཚོགས་བྱེད་ཅིང་འདུག་པའི་དབུས་སུ་བྱོན་ནས་འཚོ་བ་དགོས་གསུངས་པས། བུ་མོ་གཞོན་ནུ་མ་ཞིག་ན་རེ་བླ་མ་ཁྱེད་ལ་ཡུལ་ཁང་ཞིང་ས་ཕ་མ་སྤུན་ཟླ་ཉེ་འབྲེལ་སོགས་མེད་པ་ལགས་སམ་ཟེར་བ་ལ། དེ་རྣམས་མི་ཞན་ལྷག་པ་ཞིག་ཡོད་གསུངས་པས། མོ་ན་རེ་ཡོད་ན་ཆོས་རྒྱགས་གཉེན་གྱིས་སྐྱེལ་བ་ཡིན། ཡོད་ཚུལ་རྣམས་གསུངས་དང་ཟེར་བ་ལ། མགུར་འདི་གསུངས་སོ།། ",
  "ཡུལ་ནི་ཀུན་བཟང་བདེ་ཆེན་ཡིན།། ཞིང་ནི་འདུན་པ་བཟང་པོ་ཡིན།། ཁང་པ་སྙིང་རྗེ་ཆེན་པོ་ཡིན།། ཕ་ཚན་བདེ་གཤེགས་རིགས་བཟང་ཡིན།། ཕ་སྤུན་ཕྱོགས་བཅུའི་ཆོས་མཛད་ཡིན།། ཡབ་མེས་ཏིལླི་ནཱ་རོ་ཡིན།། ཕ་ནི་ཐབས་ཀྱི་རྒྱལ་པོ་ཡིན།། མ་ནི་ཤེས་རབ་བཟང་མོ་ཡིན།། ཕུ་བོ་དམ་ཚིག་གཙང་མ་ཡིན།། ནུ་བོ་བརྩོན་འགྲུས་དྲག་པོ་ཡིན།། སྲིང་མོ་དད་པ་ལྷམ་མེ་ཡིན།།",
  "ང་རང་རང་བྱུང་ཐོལ་སྐྱེས་ཡིན།། རང་ནི་གནས་ལུགས་བསྒོམས་པ་ཡིན།། འབྱུང་བ་ཡོན་ཏན་འབྱུང་བ་ཡིན།། ཐོལ་གྱིས་ལྷ་དང་མཇལ་བ་ཡིན།། སྐྱེས་པ་ཆོས་སྐུར་སྐྱེས་པ་ཡིན།། ",
  "ཞེས་གསུངས་པས། རྩེད་མོ་བ་ཀུན་འདུས་བྱུང་ཚེ། བུ་མོ་ན་རེ་བླ་མ་དེ་རྣམས་ངོ་མཚར་ཆེ། ཁྱེད་ཐུགས་བྲེལ་ཆུང་བར་གདའ་བས་ངེད་ཀྱི་ལྷ་རྟེན་གྱི་ཞབས་ཏོག་དང་། འདི་ཕྱིའི་རྐྱེན་བཟློག་མཆོད་གནས་ལ་བཞུགས་པར་ཞུ། བྱིན་རླབས་ཀྱང་ཆེ་ཆེ་འདྲ་བར་གདའ་ཟེར། ",
  "གཞོན་པ་གཞན་རྣམས་ན་རེ་རྣལ་འབྱོར་པ་ངེད་ཚོའི་རྩེད་མོ་དང་། བུད་མེད་རྣམས་ཀྱི་ལས་འདི་རྣམས་སྐྱིད་པའི་རྟགས་ཡིན། ལྷའི་ལོངས་སྤྱོད་འདྲ་བ་འདུག་གམ། ཁྱེད་གྲེ་བ་བདེ་མོ་རང་ཞིག་འདུག་པས་ངེད་ཀྱི་འདི་ཚོ་དང་འདྲ་བའི་གླུ་ཞིག་ལོང་དང་ཟེར་བ་ལ། དྲི་བ་ཀུན་གྱི་ལན་ཁྱེད་ཕོ་མོ་རྣམས་ཀྱི་བྱ་ལས་འདི་རྣམས་ལྷའི་ལོངས་སྤྱོད་མི་འདྲ་འདི་འདྲ་བར་འདུག་གསུངས་ནས་མགུར་འདི་གསུངས་སོ།། ",
  "ཁྱོད་མི་ནག་ནང་གི་ལྷ་རྟེན་འདི།། ལས་རྣམ་སྨིན་གསོག་པའི་རྩ་བ་འདྲ།། སེར་སྣས་བཅིངས་པའི་མར་མེ་འདི།། མི་དཔོན་མདུན་གྱི་ཕོ་མེ་འདྲ།། རེའུ་ལུག་མང་པོའི་བདག་པོ་དེ།། ཤ་ཟ་སོ་ལ་ཆས་པ་འདྲ།། བུ་ཕྲུག་མང་པོའི་ཕ་མ་དེ།། ཁྲེལ་མེད་ལག་གི་ཤ་བཙོན་འདྲ།། ཁང་རྒན་གོག་པོ་འི་ཕྱགས་བདར་དེ།། གྱང་ར་སྟོང་པའི་དྲི་ཟ་འདྲ།། སྤྱད་པ་མང་པོའི་བདག་པོ་དེ།། ལྟ་ལོག་དཀོར་བདག་སྲུང་མ་འདྲ།། ཤོ་དང་གོར་མོ་མདའ་ལ་སོགས།། ལྷ་མིན་འཁྲུག་པ་རྩོད་པ་འདྲ།། མིག་མངས་འགྲིག་དང་རྒྱལ་བློན་སོགས།།",
  "རྒྱལ་རིགས་ངན་པའི་འཁྲུག་གཞི་འདྲ།། ཆབ་དང་ཆོ་ལོ་གཞི་འདིང་འདི།། འབྱུང་པོ་གཏོར་མ་རྩོད་པ་འདྲ།། སོ་ནམ་བྲལ་མོའི་བཀལ་ཐགས་འདི།། རྩྭ་ཤིང་མགོ་ཡི་བ་ཐག་འདྲ།། ",
  "གླུ་གར་རོལ་མོ་རྩེད་སྣ་འདི།། བདུད་ཀྱི་ཕོ་ཉའི་མགོ་གཡོགས་འདྲ།། དེ་ལ་ལྟད་མོ་བལྟ་བ་རྣམས།། རི་དྭགས་སྨིག་རྒྱུ་སྙོག་པ་འདྲ།། དེ་ལ་ཁ་རྟོགས་འཇལ་བ་རྣམས།། ལག་མགོ་མེ་ལ་སྤྲུག་པ་འདྲ།། དེ་ལ་འདོད་པས་གཡེང་བ་རྣམས།། དྲི་ཟ་ལྟོ་རྫིས་ཐེབས་པ་འདྲ།། ",
  "ཞེས་གསུངས་པས་ཀུན་དད་པ་སྐྱེས་ནས་ཕྱག་དང་བསྙེན་བཀུར་མང་དུ་བགྱིས། ཁྱད་པར་བུ་མོ་དེས་ནང་དུ་གདན་དྲངས་ནས་ཞབས་ཏོག་ཕུན་སུམ་ཚོགས་པ་ཕུལ་ནས་ཆོས་ཞུས་བསྒོམས་པས་འཆི་ཁར་ལམ་སྣ་ཟིན་པར་གྱུར་ཏོ།། ",
  "ཡང་རྗེ་བཙུན་མི་ལ་རས་པ་དེ་ཉིད་ཀྱིས་རོ་སྙོམས་ཀྱི་ལྡོམ་བུ་ལ་བྱོན་པའི་ཚེ། ཡུལ་ཆེན་པོ་ཞིག་གི་དབུས་ན་མི་མང་པོ་མཁར་ལས་བྱེད་ཅིང་འདུག་པའི་སར་གཟིམས་བཞུགས་པས། ཡོན་བདག་མོ་ཞིག་ན་རེ་རྣལ་འབྱོར་པ་ཁྱོད་དལ་བར་སྡོད་པ་བས། ངེད་ཀྱིས་ཟ་མ་འདྲེན། སྒྱེ་འདིའི་ལྷན་པ་གྱིས་ཟེར་ཆས་རྣམས་བཞག་སོང་། ",
  "དར་ཅིག་ནས་ལེན་དུ་བྱུང་བས། མོ་ན་རེ་རྣལ་འབྱོར་པ་མི་ཁྱུ་ནས་བུད་ཟེར་བ་དེ་བདེན་པར་འདུག། ",
  "དལ་མི་དལ་འདི་བྱས་ལྷན་པ་ཞིག་ཀྱང་བརྡེག་མི་ནུས་པ་མ་བཟང་ཟེར་སོང་། ",
  "དེ་ནས་ཁོང་ཚོའི་ཟ་མ་ཟ་སར་བྱོན་ནས་འཚོ་བ་དགོས་གསུངས་པས། ཡོན་བདག་མོ་དེ་ན་རེ། ལུས་དལ་དུས་ལས་གྲོགས་མི་བྱེད་པའི་ཁ་དལ་བའི་ཟ་གྲོགས་མི་དགོས་ཟེར་བས། ཁྱེད་ཀྱི་འདི་བས་ཀྱང་བྱ་བ་ཆེ་བ་ཞིག་གིས་བྲེལ་ནས་མ་ཁོམ་པ་ཡིན་གསུངས་པས། ཡོན་བདག་རྣམས་ན་རེ་ཁྱེད་བྱ་བ་ཅི་འདྲ་ཞིག་གིས་གཡེངས་ཟེར་བའི་ལན་དུ། དལ་བས་དལ་བ་སྒྲུབ་ཐབས་འདི་རྣམས་ཀྱི་བྲེལ་ཞེས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། སྒོས་བཀའ་དྲིན་ཅན་གྱིས་བསྐྱབ་ཏུ་གསོལ།།",
  "མི་ཁྱོད་ཀྱིས་བལྟས་པ་ས་དལ་དལ་འདྲ།། ང་རང་གིས་བལྟས་པ་ས་བྲེལ་བྲེལ་འདྲ།། ང་སྐྱེ་མེད་མཐའ་བྲལ་གྱི་ཐང་ཁ་རུ།། བསམ་གཏན་མཁར་དཔེ་བརྩིགས་བརྩིགས་ནས།། ས་མཁར་བརྩིགས་པ་དེ་ངེད་མ་ཁོམ།། ",
  "ཆོས་ཉིད་སྟོང་པའི་བྱང་ཐང་དུ།། ཉོན་མོངས་ཐ་རྒོད་འདུལ་འདུལ་ནས།། ཕ་ཞིང་རྨོད་པ་དེ་ངེད་མ་ཁོམ།། ",
  "བརྗོད་བྲལ་གཉིས་མེད་སོ་མཚམས་སུ།། དགྲ་ངར་འཛིན་འགོང་པོ་འདུལ་འདུལ་ནས།། དགྲ་སྡང་བ་འདུལ་བ་དེ་ངེད་མ་ཁོམ།། ",
  "སེམས་ཉིད་གཉིས་མེད་གཞལ་ཡས་སུ།། ཉམས་ལེན་བག་མར་འགུགས་འགུགས་ནས།། ཁྱིམ་སོ་འཛིན་པ་དེ་ངེད་མ་ཁོམ།། ",
  "རང་ལུས་རྒྱལ་བའི་དཀྱིལ་འཁོར་དུ།། བུ་རིག་པའི་ཁྱེའུ་ཆུང་གསོ་གསོ་ནས།། བུ་སྣབས་ཞལ་གསོ་བ་དེ་ངེད་མ་ཁོམ།། ",
  "བྱང་ཁོག་ཀུན་དགའ་ར་བ་རུ།། ཐོས་བསམ་དཀོར་ནོར་གསོག་གསོག་ནས།། ནོར་རྫས་གསོག་པར་ངེད་མ་ཁོམ།། ",
  "ཆོས་སྐུ་འགྱུར་མེད་རི་བོ་ལ།། རང་རིག་རྟ་རྒོད་བསྐྱངས་བསྐྱངས་ནས།། གནག་ལུག་སྐྱོང་བར་ངེད་མ་ཁོམ།། ",
  "ཤ་རུས་གཉིས་ཀྱི་འཇིམ་པ་ལ།། ལྷུན་གྲུབ་མཆོད་རྟེན་བརྩིགས་བརྩིགས་ནས།། ཚ་ཚ་འདེབས་པ་ངེད་མ་ཁོམ།། ",
  "ཟུར་གསུམ་སྙིང་གི་དབུ་རྩེ་རུ།། འོད་གསལ་ཞུན་མར་འདེགས་འདེགས་ནས།། ལྷ་ཞུགས་འབུལ་བར་ངེད་མ་ཁོམ།། ",
  "བདེ་སྟོང་དབྱེར་མེད་མཆོད་ཁང་དུ།། མཉམ་གཞག་སེམས་ཀྱི་ཐང་སྐུ་ལ།། འགྱུར་མེད་ཚོགས་མཆོད་འབུལ་འབུལ་ནས།། མཆོད་པ་འབུལ་བར་ངེད་མ་ཁོམ།། ",
  "སེམས་ཉིད་རྣམ་དག་རྒྱ་ཤོག་ལ།། ཞེན་མེད་ཡི་གེ་འདེབས་འདེབས་ནས།། ཟིན་བྲིས་འབྲི་བར་ངེད་མ་ཁོམ།། ",
  "སྟོང་པ་ཉིད་ཀྱི་ཐོད་ཕོར་དུ།། དུག་གསུམ་དུག་ལྔ་འགྲུབ་འགྲུབ་ནས།། གཏད་སེར་སྒྲུབ་པར་ངེད་མ་ཁོམ།། ",
  "གདུང་སེམས་གཉིས་ཀྱི་སོ་མཚམས་སུ།། གཉེན་འགྲོ་དྲུག་སེམས་ཅན་བསྐྱངས་བསྐྱངས་ནས།། ཉེ་འབྲེལ་སྐྱོང་བར་ངེད་མ་ཁོམ།། ",
  "ཕ་བླ་མ་རྣམས་ཀྱི་སྤྱན་སྔ་རུ།། གདམས་ངག་རྒྱུད་ལ་བཀལ་བཀལ་ནས།། ཐ་མལ་སྤྱོད་འགྲོས་ངེད་མ་ཁོམ།། ",
  "གནས་རི་ཁྲོད་དབེན་པའི་ས་ཕྱོགས་སུ།། སྙིང་པོ་བྱང་ཆུབ་བསྒྲུབས་བསྒྲུབས་ནས།། གཏི་མུག་གཉིད་དུ་ལོང་མ་ཁོམ།། ",
  "ཁ་ཟུར་གསུམ་དུང་གི་སྒོ་མོ་ནས།། གདམས་ངག་དབྱངས་སུ་བླངས་བླངས་ནས།། ལོང་གཏམ་ལབ་པར་ངེད་མ་ཁོམ།། ",
  "ཞེས་གསུངས་པས། ཁོང་རྣམས་སྣང་བ་འགྱུར་།",
  "རྗེ་བཙུན་མི་ལ་རས་པ་ལགས་སམ་ཟེར་བ་ལ་ལས་མ་ནུས་དེ་ཡིན་གསུངས་པས། འོ་ན་སྐལ་བ་བཟང་ཟེར་ཀུན་གྱིས་ཕྱག་དང་བསྐོར་བ་མང་དུ་བྱས་བསྙེན་བཀུར་ཕུན་སུམ་ཚོགས་པ་བསྒྲུབས་པའི་སར་ཡོན་བདག་མོ་དེས་བཤགས་པ་ཕུལ་ལོ།། ",
  "དེ་རྣམས་ཀྱི་ནང་ནས་གཞོན་པ་ཁ་ཅིག་ན་རེ། བདག་རྣམས་ཀྱང་བླ་མའི་དྲུང་དུ་ཆོས་ལ་འོང་བས་དགོན་པ་གང་ཡིན། འཚོ་བ་སུས་སྦྱོར་ཟེར་བའི་ལན་དུ་མགུར་འདི་གསུངས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།། ཕྱོགས་རིས་མེད་པའི་རི་ཁྲོད་དེ།། རྣལ་འབྱོར་ང་ཡི་དགོན་པ་ལགས།། རྒྱལ་ཁམས་ཡོན་བདག་ཕོ་མོ་ལ།། རྣལ་འབྱོར་ངའི་འཚོ་བ་རེ།། མི་མེད་རི་ཁྲོད་དགོན་པ་རུ།། རྣལ་འབྱོར་སྡོད་དུ་འགྲོའམ་སྙམ།། བླ་མས་གསུངས་པའི་གདམས་ངག་འདི།། ཁུར་ན་བྱ་སྒྲོ་བས་ཀྱང་ཡང་།། སྦེད་ན་རིན་ཆེན་གསེར་བས་བདེ།། འཇིགས་ས་གཤོག་ན་མཁར་བས་བཙན།། ང་རྣལ་འབྱོར་མི་ཡི་སེང་གེ་ཡིན།། དགུན་གསུམ་ནགས་ཀྱི་གསེབ་ན་བདེ།། དབྱར་གསུམ་གངས་ཀྱི་ལྟོངས་ན་བདེ།། དཔྱིད་གསུམ་གཡའ་སྤང་མཚམས་ན་བདེ།། སྟོན་གསུམ་རོ་སྙོམས་ལྡོམ་བུ་བདེ།། སེམས་ལ་བླ་མའི་གདམས་ངག་བདེ།། ཁ་ནས་ཉམས་དབྱངས་ལེན་པ་བདེ།། ལུས་ལ་བལ་པོ་འི་ཤིང་རས་བདེ།། བདེ་བདེ་འདྲ་ནས་བགྱིས་པ་ལགས།། སྐྱིད་སྐྱིད་འདྲ་ན་ཀུན་ཀྱང་མཛོད།། ",
  "ཅེས་གསུངས་པས་གཅིག་ཕྱག་ཕྱིར་འབྲངས་པ་ལ་རྟོགས་ལྡན་བཟང་པོ་ཞིག་བྱུང་ཞིང་།",
  "གཞན་རྣམས་ཀྱིས་དགེ་བའི་དམ་བཅའ་རེ་རེ་བྱས་སོ།། ",
  "ཡང་རྗེ་བཙུན་ཆེན་པོ་དེ་ཉིད་རོ་སྙོམས་ཀྱི་ལྡོམ་བུ་ལ་བྱོན་ཏེ། མདོ་སྔགས་ཀྱི་ཆོས་པ་ཕོ་མོ་དང་། སྐྱེ་བོ་ཕལ་མོ་ཆེ་འདུས་པའི་ཆང་ས་ཞིག་ཏུ་ཕེབས་ཏེ་འཚོ་བ་དགོས་གསུངས་པས། གྲལ་མགོ་ན་ཡོད་པའི་ཆོས་པ་རྣམས་ཀྱིས་ཁྱད་གསོད་དང་གད་མོའི་གནས་སུ་བྱས། ",
  "གཙོ་བོ་དེ་ན་རེ། རྣལ་འབྱོར་པ་ཁྱོད་གང་ནས་ཡིན། གང་དུ་འགྲོ་ཟེར་བས། ང་འཇིག་རྟེན་གྱི་མི་ཁྱུ་མ་ཤོགས་པ་ར་ཚེ་མི་མེད་ཀྱི་རི་ལ་འབྱིང་མཁན་ཞིག་ཡིན་གསུངས་པས། འོ་ན་མི་ལ་རས་པ་ནི་མིན་ནམ་ཟེར་བས། ཡིན་དག་ཡིན་དེ་ཆོས་བརྒྱད་དུམ་རེ་མི་ཤེས་པས་ཆོས་པའི་ཁྱུར་མི་ཚུད་པར་འདུག་གསུངས་པས། དེ་བདེན་ཁྱེད་མི་ལ་རས་པ་ཡིན་ངེས་ན་ཁོང་མགྲིན་པའི་རྩ་ཁ་བྱེ་བས་ཆོས་གང་ལ་ཡང་ཐོག་བརྡུགས་མེད་པར་གསུང་བ་ཞིག་ཡོད་པར་འདུག། ",
  "ངེད་འདིར་ཚོགས་ཀུན་ལ་བློ་སྐྱེད་འོང་བའི་མགུར་ཅིག་གསུངས་དང་ཟེར་བའི་ལན་དུ་འཁོར་བ་རྒྱ་མཚོ་མ་འདི་མགུར་དུ་གསུངས་སོ།། ",
  "བླ་མ་མཉམ་མེད་རྟག་ཏུ་སྤྱི་བོར་བཞུགས་ཤིག། འཁོར་བ་འདི་རྒྱ་མཚོ་ཆེན་པོ་ཞིག་ལགས་སམ།། ཇི་ཙམ་བཅུས་ཀྱང་མི་ཟད་གདའ་བ།། དཀོན་མཆོག་གསུམ་པོ་འདི་རི་རྒྱལ་ལྷུན་པོ་ཞིག་ལགས་སམ།། དེ་སུས་ཀྱང་ཁུར་བ་མི་གདའ་ལགས་པ།། དམ་ཚིག་འདི་ལ་ཁའི་བྱ་སྒྲོ་ཞིག་ལགས་སམ།། དེ་སུས་ཀྱང་སྲུང་བ་མི་གདའ་ལགས་པ།། དམ་ཆོས་འདུལ་བ་འདི་ལམ་ཁའི་མཛེ་རོ་ལགས་སམ།། དེ་ལ་སུ་ཡང་འཇུ་བ་མི་གདའ་ལགས་པ།།",
  "སྟན་འབོལ་གྲུམ་གྱི་སྟེང་ན་ཚེར་མ་ཡོད་དམ།། སྟོན་ཆེན་ཚོ་སྟན་ཐོག་ཏུ་མི་ཚུགས་གདའ་བ།། ",
  "འདུལ་ཁྲིམས་འདི་འབད་པ་དོན་མེད་ཅིག་ལགས་སམ།། རབ་བྱུང་བཙུན་པ་ཚོ་འདུལ་ཁྲིམས་མི་བསྲུང་གདའ་བ།། ",
  "གནས་རི་ཁྲོད་ན་ཧོར་བན་གྱི་ཇག་པ་ཡོད་དམ།། སྒོམ་ཆེན་ཚོ་གྲོང་ཡུལ་འགྲིམས་ཤིང་གདའ་བ།། ",
  "བར་དོའི་གནས་ན་སྐྱེ་སྒོ་ཞེན་ནམ།། ཉ་མ་ཚོ་ཕྱི་བདར་རེམ་ཞིང་གདའ་བ།། ",
  "ཚེ་ཕྱི་མའི་ཡུལ་ན་སྣམ་རིན་ཆེའམ།། ཨ་ནེ་བཙུན་མ་ཚོ་སྣམ་ཐགས་རེམ་ཞིང་གདའ་བ།། ",
  "འཁོར་བ་འདི་སྟོངས་ཀྱིས་དོགས་པ་ལགས་སམ།། སྐྱ་བཙུན་མེད་ཕྲུ་སློག་རེམ་ཞིང་གདའ་བ།། ",
  "ཚེ་ཕྱི་མའི་ཡུལ་ན་བཟའ་བཏུང་ཡོད་དམ།། ཡོན་བདག་ཕོ་མོ་ཚོ་སྦྱིན་པ་མི་གཏོང་གདའ་བ།། ",
  "ཡ་གི་དགའ་ལྡན་གྱི་ལྷ་ཡུལ་ན་སྡུག་བསྔལ་ཡོད་དམ།། དེ་རུ་འགྲོ་མི་ཚོ་ཉུང་བ་རེ་གདའ་བ།། ",
  "མ་གི་དམྱལ་བའི་ཡུལ་ན་བདེ་སྐྱིད་ལྡན་ནམ།། ཁ་དྲག་པ་ཚོ་སུས་ཐོབ་བྱེད་ཅིང་གདའ་བ།། སྡུག་བསྔལ་དང་ངན་སོང་འདི་སྡིག་པའི་འབྲས་བུ་ལགས་སོ།། ",
  "སྡིག་སྤོང་དགེ་བའི་ལས་ལ་འབད་པ་རང་མཛོད་དང་།། འཆི་ཁར་མི་འགྱོད་ཅིང་བློ་བདེ་ཐོབ་ནས་འོང་ངོ།།",
  "",
  "ཞེས་གསུངས་པས་རྗེ་བཙུན་མི་ལ་རས་པ་ཡིན་པར་འདུག་ཟེར་ཀུན་དད་ཅིང་གུས་པར་གྱུར་ཏེ། བསྙེན་བཀུར་དང་ཞབས་ཏོག་ཡང་དག་བསྒྲུབས་ནས་ཆོས་གནང་སྟེ་བསྒོམས་པས་འཆི་ཁར་ལམ་སྣ་ཟིན་པ་འགའ་བྱུང་ངོ།། ",
  "དེ་རྣམས་སོ་སོར་ཕྱེ་ན་སྐོར་ཚོ་འགའ་ཡོད་དོ།། ཐུགས་སྲས་དང་ཉ་མ་རྣམས་ལ་སྔ་ཕྱི་ངེས་མེད་དུ་གསུངས་པ། བུ་སློབ་དང་ཉ་མའི་ཞུས་ལན་གྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཆུ་དབར་སྤྲུལ་སྐུའི་ཕོ་བྲང་ན་བཞུགས་པ་ལས། མཉམ་མེད་སྒམ་པོ་པ་དེ་ཉིད་གདམས་ངག་གི་སྒྲོ་འདོགས་རྣམས་ཆོད་ནས་ཤར་ཕྱོགས་ལ་འབྱོན་ཁར་ཆར་ཆེན་པོ་ཉིན་མཚན་མེད་པར་བབས་པས། བུ་སློབ་འགའ་ཐུགས་དུབ་པའི་རྣམ་པར་གྱུར་པའི་མཐར་ནམ་མཁའ་དྭངས་ཏེ་ཉི་མ་དྲོན་པོ་ཤར་བའི་ཚེ། དཔོན་སློབ་བརྒྱད་ཀྱིས་རི་བོན་པོ་རིའི་རྩེ་ལ་སྐུ་ཁམས་བསང་དུ་བྱོན་ཏེ། ཀུན་ལ་ཐུགས་བདེ་བའི་ཉམས་ཤར་བ་ལས། ཆ་མེད་པ་འི་རས་པ་རྣམས་ཀྱིས་ཚེ་རིང་མའི་གངས་མཐོང་ནས། གངས་ཕ་གི་ཅི་ལགས་ཞུས་པའི་ལན་དུ། རྗེ་བཙུན་གྱིས་གངས་མཐོན་མཐིང་རྒྱལ་མོའི་ཆེ་བརྗོད་འདི་མགུར་དུ་གསུངས་སོ།། ",
  "རི་མཐོན་མཐིང་ལྷ་སྨན་རྒྱལ་མོའི་མགུལ།། བྲག་བོན་པོ་རི་ཡི་རྩེ་མོ་ན།། རང་བྱ་བ་བཏང་བའི་མི་བརྒྱད་ཚོགས།། ཁྱེད་སྐྱིད་དུ་ཚོར་རམ་བུ་སློབ་རྣམས།། ཕ་ང་ནི་ཉམས་དགའ་ཤེས་པ་བདེ།། རྗེ་འབངས་བདེ་སྐྱིད་འཛོམ་དུས་འདིར།། ང་མི་རྒན་སྐྱིད་རྟགས་དབྱངས་ཤིག་ལེན།། ང་མི་རྒན་གླུ་རྒན་ལེན་པ་དེ།། བཀྲ་རྒན་བཅུ་གསུམ་ཤིས་པའི་རྟགས།། བུ་བདེ་བ་སྐྱོང་དང་ཞི་བ་འོད།། ཚུར་ཤོག་ཕ་ངའི་རམ་བུ་ཐེག། དེ་རྗེས་རས་པ་གླུ་ལ་ཉོན།། ",
  "གདན་གང་བཞུགས་པའི་རས་པ་རྣམས།། གངས་འདི་ཁྱེད་ཀྱིས་ཤེས་མ་ཤེས།། གངས་འདི་ཁྱེད་ཀྱིས་མ་ཤེས་ན།། ལྷ་སྨན་བཀྲ་ཤིས་ཚེ་རིང་ཡིན།།",
  "",
  "སྐེད་པ་ཡན་ཆད་རྩེ་མོ་མཐོ།། ཟུར་གསུམ་དུང་གི་བཤོས་བཟང་འདྲ།། མགུར་ཆུ་དངུལ་གྱི་དྲ་བ་ལ།། ཉི་འོད་འཆར་བ་གཞན་པ་ས་སྔ།། ཅོད་པན་ཤེལ་གྱི་ཟུར་ཕུད་ལ།། རྒྱན་དུ་སྤྲིན་དཀར་ལྡིང་བ་ཡིན།། ",
  "རྐེད་པ་མན་ཆད་རྨང་གཞི་ལ།། ན་བུན་སྐྱི་བུན་རྒྱུན་དུ་འཐིབས།། ཆར་མི་དྲག་དལ་བུ་རྟག་ཏུ་འབབ།། འཇའ་འོད་མཆོད་སྤྲིན་རྟག་ཏུ་འཆར།། དེ་ཕྱུགས་ཀྱི་རྨ་གཡང་འཛོམ་པའི་རྟགས།། ",
  "རི་དྭགས་མང་པོ་རྒྱུན་དུ་འཁོར།། མེ་ཏོག་སྤང་རྒྱན་ཚོན་ཚོགས་བཀྲ།། སྨན་ནུས་པ་ཅན་རྣམས་དེ་ལ་སྐྱེ།། དེ་ལྷ་སྨན་གངས་ཀྱི་ཆེ་བརྗོད་ཡིན།། མི་ང་ཡི་སྒྲུབ་གནས་ཆེ་ཤོས་ཡིན།། ཁྱེད་དྲི་བ་མཁན་གྱི་རས་པ་རྣམས།། དབྱངས་དེ་ལྟར་སྙན་དུ་འཇོག་པར་ཞུ།། ",
  "ཞེས་གསུངས་པས་རས་པ་རྣམས་སྤྲོ་བཞིན་གངས་ཡ་ཀིའི་ལྷ་དེ་དབང་དང་སྟོབས་ཆེ་ཆུང་ཆོས་ལ་དཀར་གནག་ཇི་ལྟ་བུ་ཞིག་ལགས་ཞུས་པས་དེའི་ལན་དུ་མགུར་འདི་གསུངས་སོ།། ",
  "ལྷ་བཟང་པོ་ཚེ་རིང་སྤུན་ལྔ་དེ།། བསྟན་མ་བཅུ་གཉིས་ཀྱི་གཙོ་མོ་ཡིན།། འཇིག་རྟེན་མིག་བསྒྱུར་མཁའ་འགྲོ་སྟེ།། བལ་བོད་གཉིས་ཀྱི་སྐད་བསྒྱུར་མ།། ཆུ་དབར་བྲིན་གྱི་ཡུལ་བདག་མོ།། ལྷ་རུ་མཆོད་ན་མགོན་སྐྱབས་བྱེད།། སྤྱིར་ཆོས་མཛད་ཡོངས་ཀྱི་སྟོང་གྲོགས་ཡིན།། སྒོས་རྣལ་འབྱོར་ང་ཡི་བཀའ་སྲུང་ཡིན།། ཁྱེད་བུ་སློབ་རྣམས་ལ་འགོ་སྟེ་མཆི།། མི་ང་དང་ལྷ་གཉིས་འབྲེལ་ཟབ་པས།། སྤྱིར་བོད་ཁམས་དཀར་པོའི་ལམ་ལ་བཀོད།། ",
  "སྒོས་སྒྲུབ་བརྒྱུད་འདི་ལ་དངོས་གྲུབ་ཤར།།",
  "ཞེས་གསུངས་པས། རས་པ་རྣམས་ཀྱིས་དེ་ངོ་མཚར་ཆེ་ལགས། ལྷ་དེ་རྗེ་བཙུན་གྱི་སློབ་འབངས་སུ་གྱུར་ལས་ཆེ། གྱུར་ན་ཆོས་ཇི་ལྟ་བུ་ཞིག་གནང་། ལྷས་ཞབས་ཏོག་ཇི་འདྲ་བ་གྱིས་ཞུས་པའི་ལན་དུ་མགུར་འདི་གསུངས་སོ།། ",
  "གངས་དེ་ཡི་མགུལ་ན་ཆོས་བཤད་པ།། མི་ལ་རས་པ་མི་ཟེར་རམ།། འཁོར་སྨན་དང་ཡུལ་ལྷའི་གྲྭ་པ་ལ།། ལས་དཀར་གནག་རྣམ་པར་འབྱེད་པ་འི་ཆོས།། དྲང་དོན་མདོ་སྡེའི་རྒྱུ་འབྲས་བཤད།། ཞེ་སྡང་གདུག་པ་བྱོལ་སོང་རིགས།། རིགས་བཞིའི་ཀླུ་ཡང་དམ་ཆོས་ཉན།། གཉན་ཆེན་སྤུན་ལྔས་ཆོས་སྟོན་འདྲེན།། བཙན་རོལ་པ་མཆེད་ལྔས་ཡོན་བདག་བྱེད།། སྨན་བཙུན་མང་པོས་བསྐོར་བ་བྱེད།། ལྷ་འདྲེ་ཡོངས་ཀྱིས་འཚོ་བ་སྦྱོར།། ཡུལ་ཕྱོགས་དཀར་པོའི་ཆོས་ལ་བཀོད།། བདག་ནུས་པ་ཆེ་བ་མ་ལགས་ཏེ།། བྱམས་དང་སྙིང་རྗེ་བསྒོམས་ནས་ཀྱང་།། ངག་ཞི་བས་བཀྲོལ་ཏེ་ཆོས་བཤད་པས།། གཟུགས་མེད་ལྷ་འདྲེ་ཐབས་ཀྱིས་བཏུལ།། ",
  "ང་སྔར་བྱས་ལས་ལ་མི་འགྱོད་པས།། ད་ནི་རྒས་ནས་ཅི་ལ་འགྱོད།། ཤི་ན་མི་འཇིགས་བྲོད་པ་སྐྱེས།། འདིར་བཞུགས་བྱ་བཏང་རས་པ་རྣམས།། འཆི་བྲོད་སྒོམས་ལ་སྙིང་རུས་མཛོད།། ",
  "ཅེས་གསུངས་པས། ཡང་རས་པ་རྣམས་ཀྱིས་མི་དང་མི་མ་ཡིན་རྣམས་ཆོས་བྱེད་པའི་ནུས་པ་གང་བཟང་། འགྲོ་དོན་གང་ཆེ་ཞུས་པས། རྗེ་བཙུན་གྱི་ཞལ་ནས་མི་མ་ཡིན་པ་ས་མི་ཆོས་ཀྱི་རང་གཞན་གང་གིས་དོན་བྱེད་རུང་སྟོབས་ཆེ་།",
  "ཚེ་རིང་མ་འདི་མི་ཅི་རིགས་གཅིག་པས་ངའི་བསྟན་པ་འཛིན་པ་ལ་ལྷག་པར་འོང་བ་འདུག། ང་ཡང་མི་ཁྱུ་ནས་བུད་དེ་ཆོས་བརྒྱད་བློས་བཏང་ནས་བསྒོམས་པས། ལྷ་རྣམས་ཀྱི་ཡང་རྗེ་བོར་གྱུར་པ་ཡིན། ཁྱེད་རྣམས་ཀྱང་ཆོས་བརྒྱད་བློས་ཐོང་ལ་གཡེལ་མེད་དུ་སྒོམས་ཤིག་ཅེས་མགུར་འདི་གསུངས་སོ།། ",
  "རྗེ་བླ་མའི་བྱིན་རླབས་ཀློང་ནས་བྱུང་།། ཉེ་དུ་གཟུང་འཛིན་འབྲེལ་ཐག་ཆོད།། ཕྱོགས་མེད་རྒྱལ་ཁམས་བསྐོར་བསྐོར་བས།། བཀའ་དྲིན་ཅན་དང་ལས་ཀྱིས་མཇལ།། ",
  "འཇིག་རྟེན་བྱ་བ་བཏང་ནས་ཀྱང་།། བཀའ་བཞིན་མཉམ་གཞག་བསྒོམས་པའི་མཐུས།། རྗེས་ཐོབ་རྐྱེན་ངན་ལམ་དུ་སློངས།། ངས་དམན་ས་བཟུང་ནས་གཅིག་པུར་བསྒོམས།། ཉམས་ལེན་ཤི་རྒས་གཉིས་ལ་གཏུགས།། ཉམས་མྱོང་བྲོད་པ་ནང་ནས་སྐྱེས།། བདག་རྣལ་འབྱོར་བསོད་ནམས་མི་འདོད་པས།། འཇིག་རྟེན་བདེ་སྐྱིད་རྒྱབ་ཏུ་བསྐྱུར།། ",
  "ངན་སོང་སྡུག་བསྔལ་སེམས་ལ་བཞག། ཡོན་བདག་ངོ་སྲུང་མ་བྱས་པར།། རི་ཁྲོད་འགྲིམས་ཤིང་ཉམས་སུ་བླངས།། བཀའ་དྲིན་ཅན་གྱི་བྱིན་རླབས་ཀྱིས།། འབངས་རླུང་གིས་ཁྱེར་བ་དགུང་དང་མཉམ།། མཐའ་རུ་བསྡད་པས་དབུས་སུ་ཚུད།། འབངས་སུ་བབས་པས་རྗེ་རུ་སླེབ།། དམན་ས་བཟུང་བས་རྒྱལ་ས་ཟིན།། མི་ལས་བུད་པས་ལྷ་དང་མཇལ།། སྡུག་བསྔལ་སྤྱད་པས་བདེ་བ་ཐོབ།། སྙིང་རུས་བྱས་པས་སྙིང་རྗེ་སྐྱེས།། གཅིག་པུར་བསྡད་པས་འཁོར་སློབ་མང་།། སྙན་བརྒྱུད་བསྒོམས་པས་ཆོས་བརྒྱུད་དར།།",
  "སྒྲ་སྒྱུར་མར་པ་བཀའ་དྲིན་ཅན།། སྤྱི་བོའི་གཙུག་ཏུ་རྒྱུན་དུ་བཞུགས།། ང་ནི་རྒས་ཀྱང་སྟག་རྒས་ཡིན།། འཆི་བས་མི་འཇིགས་བྲོད་དབྱངས་ཡིན།། ",
  "འདིར་བཞུགས་བུ་སློབ་རས་པ་རྣམས།། མི་ཚེ་ཡེངས་ལ་མ་སྐྱེལ་བར།། སྙིང་རུས་མཛོད་ལ་སྒོམ་ལ་འབུངས།། ",
  "ཞེས་གསུངས་ནས། རྗེ་བཙུན་དཔོན་སློབ་ཞག་ཤས་དེར་བཞུགས་པ་ལས། ཚེས་བཅུའི་མཆོད་པ་ཞིག་ཡོད་པ་དེ་ཐོན་པ་དང་། རས་པ་ལ་ལ་རི་ཁྲོད་ལ་འགྲོ། ལ་ལ་རྒྱལ་ཁམས་ལ་རོ་སྙོམས་ལྡོམ་བུ་ལ་འགྲོ། ལ་ལ་རྗེ་བཙུན་གྱི་དྲུང་དུ་སྡོད་ཟེར་བའི་ཞུ་བ་རས་ཆུང་པ་བརྒྱུད་ནས་བྱུང་བ་ལ། རས་ཆུང་པ་ས་ཀྱང་ཚེས་བཅུའི་ཚོགས་གྲལ་དུ་རྗེ་བཙུན་ལ་རས་པ་རྣམས་ཀྱིས་ཞུ་བ་ཕུལ་ནས། འདི་རྣམས་ལ་ཞལ་གདམས་ཤིག་གནང་བར་ཞུ་ཞུས་པས། རྗེ་བཙུན་གྱིས་ཀྱང་མཉམ་མེད་སྒམ་པོ་པ་དང་རས་ཆུང་པ་ལ་སོགས་པ་འི་བུ་སློབ་རྣམས་ལ་ཞལ་གདམས་ཨང་དྲུག་འདི་མགུར་དུ་གསུངས་སོ།། ",
  "བུ་གསན་རྒྱ་ཅན་གྱི་སྟོན་པ་དང་།། སྙིང་རུས་ཅན་གྱི་རས་ཆུང་པ།། ཁྱེད་སྟོན་སྒོམ་གཉིས་ཀྱིས་དབུ་མཛད་པ་འི།། འདིར་བཞུགས་གདན་གང་རས་པ་ཡིས།། ངག་ཆེད་དུ་བསྐྱོར་ནས་ཞུ་ཕུལ་བ།། དོན་དེ་ལ་ཁོ་བོ་འདི་སྐད་ལོ།། ",
  "མི་རྒན་ཟེར་ཉན་ན་མཛངས་པ་ཡིན།། བྱ་གཤོག་འགྲོས་ལྟ་ན་དུས་ཚོད་མཁས།། ནོར་ཆོག་ཤེས་ཡོད་ན་ཕྱུག་པོ་ཡིན།། དཔའ་རང་ཚོད་ཟིན་ན་རང་སྲོག་བརྟན།། དེ་ཡན་ཆད་སྙན་ངག་དཔེ་ཡི་གླུ།། ",
  "ད་དགོས་དོན་མདོ་ལ་ཐུག་ཙ་ན།། ཚེས་བཅུའི་མཆོད་པ་ཕན་ཆད་ལ།། ཁྱེད་ལ་ལ་རྒྱལ་ཁམས་བལྟའོ་སྐད།། ལ་ལ་དབེན་པ་སྙེག་གོ་སྐད།། ལར་སྒོམ་ཆེན་ཁེ་གྲགས་འདེབས་པ་དེ།། བདུད་ཀྱིས་མྱུར་དུ་ཁྱེར་འདོད་ཡིན།། ",
  "བུ་ཕ་ཡིས་བསྐྱངས་ན་མཛངས་པ་ཡིན།། མི་ཁ་ལ་ཉན་ན་རྒྱལ་པོ་ཡིན།། མི་ང་ལ་གདམས་ངག་ཡོད་པ་དེ།། རྣར་ཉན་ཐོས་ལོ་མ་ཡིན་པའི།། མ་བརྗེད་སྙིང་གི་དཀྱིལ་དུ་ཞོག། ",
  "ཐིག་ལེ་ཚད་དུ་འབྱོངས་པ་ཡིས།། ཕོ་ཉས་རིག་པའི་རྩལ་སྦྱོང་ཡང་།། མཚན་ལྡན་གྱི་རིག་མ་མ་གཏོགས་པ།། ལས་ཀྱི་ཕྱག་རྒྱ་མ་བསྟེན་ཨང་།།",
  "",
  "ཤལ་མ་རི་ལ་འཛེག་ཉེན་གདའ།། བསྙེན་སྒྲུབ་ཚད་དུ་བསྐྱལ་ནས་ཀྱང་།། སྙིང་རྗེ་ཆེན་པོས་ཀུན་བསླངས་ནས།། ཡི་དམ་གསལ་བའི་ཏིང་འཛིན་གྱིས།། བསྟན་པའི་སྤྱི་དོན་མ་ལགས་པ་འི།། མཐུ་དང་ངན་སྔགས་མ་སྒྲུབས་ཨང་།། ལས་ཀྱི་སྲིན་པོར་སྐྱེ་ཉེན་གདའ།། ",
  "རླུང་སེམས་དབང་དུ་འདུས་ནས་ཀྱང་།། བཀོད་པ་ལུས་ཀྱི་རྫུ་འཕྲུལ་གྱིས།། གཅན་གཟན་སྤྲུལ་སྒྱུར་གཟུགས་བསྟན་ནས།། ལྟ་སྟངས་རོལ་པ་མི་ནུས་པར།། དུར་ཁྲོད་བམ་རོ་མ་ལེན་ཨང་།། ཤ་ཟ་མཁའ་འགྲོ་འཁྲུག་ཉེན་གདའ།། ",
  "སུམ་ལྡན་ལ་སོགས་བླ་མ་དང་།། རྡོ་རྗེ་སྤུན་གྲོགས་མ་གཏོགས་པ།། ལྟ་སྤྱོད་གྲུབ་མཐའ་མི་མཐུན་པའི།། ཆོས་མཛད་དགོངས་པ་སུ་མཐོ་ཡང་།། སྒོམ་ཉམས་རྟོགས་པ་མ་བཤད་ཨང་།། སྒྲུབ་བརྒྱུད་བྱིན་རླབས་ཡལ་ཉེན་གདའ།། ",
  "དམ་ཚིག་སྣོད་ལ་མ་བརྟགས་ཤིང་།། མཁའ་འགྲོའི་མཚན་རྟགས་མ་བྱུང་བར།། ཟང་ཟིང་ནོར་གྱི་ངོར་བལྟས་ནས།། ཆོས་ཞུ་རུ་ཅོག་གི་སློབ་མ་ལ།། སྙན་བརྒྱུད་གདམས་ངག་མ་སྟོན་ཨང་།། ཉམས་པའི་གྲིབ་ཀྱིས་ཕོག་ཉེན་གདའ།། ",
  "རི་ཁྲོད་དབེན་པ་མ་ལགས་པ་འི།། མི་ནག་གྲོང་གི་ཉེ་འཁོར་དུ།། དད་ལོག་སྣང་བསྒྱུར་མི་ནུས་པའི།། ཟབ་མོ་ཚོགས་ཀྱི་འཁོར་ལོ་དང་།། བརཏལ་ཞུགས་སྤྱོད་པ་མ་བྱེད་ཨང་།། སྐྱེ་བོའི་ཡ་ག་ཕོག་ཉེན་གདའ།། ",
  "ཨང་དྲུག་ཉམས་ལེན་གླུ་ཆུང་འདི།། སྤྱིར་ཆོས་མཛད་ཡོངས་ཀྱི་སྤྱི་ནོར་ཡིན།། སྒོས་བུ་སློབ་རྣམས་ཀྱི་སེམས་ལ་ཞོག། ཅེས་གསུངས་པས། ཐུགས་སྲས་རྣམས་ཀྱི་ཐུགས་ལ་འཇགས་པར་གྱུར་པ་ལས། ཡང་རས་པ་རྣམས་ཀྱི་ནང་ནས་གཞོན་པ་ཕྱག་ཕྱིར་སྡོད་ཟེར་བ་རྣམས་ཀྱིས་ད་སྙིགས་དུས་སུ་སོང་གདའ་བས། བདག་བློ་དམན་རྣམས་ཀྱི་བློ་དང་འཚམས་པའི་ཞལ་གདམས་ཤིག་ཀྱང་གནང་བར་ཞུ་ཞུས་པའི་ལན་དུ་མགུར་འདི་གསུངས་སོ།། ",
  "ཁྱེད་ད་དུང་གསོན་དང་བུ་སློབ་རྣམས།། ཐུབ་པའི་བསྟན་པ་སྙིགས་དུས་འདིར།། སྙིང་རུས་རྡོ་ལ་ཡི་གེ་བྲིས།།",
  "ཞི་གནས་ལྟེངས་པོ་འི་གཉིད་བྱུང་ན།། སྒོ་གསུམ་རིག་པ་གསོས་འདེབས་གྱིས།། ཡེ་ཤེས་མེ་སྟག་ཆུང་རིང་ལ།། དྲན་པའི་མེ་གསོས་ཡང་ཡང་སྣོན།། འཁོར་བའི་བཙོན་དོང་སྒྲོལ་འདོད་ན།། ཡེངས་པ་མེད་པར་འབད་ལ་སྒོམས།། མྱ་ངན་འདས་ལ་མངོན་དགའ་ན།། འཁོར་བའི་བྱ་བ་ཐམས་ཅད་ཐོང་།། སྙིང་ནས་ཆོས་ཤིག་བྱེད་བསམས་ན།། ང་ཟེར་ཉོན་ལ་ང་ཕྱིར་ཤོག། སྒྲུབ་པ་མཐའ་རུ་འདོན་འདོད་ན།། རྒྱུ་འབྲས་ནམ་འཆི་ཆ་མེད་སོམས།། སྒྲུབ་པ་ཡུན་དུ་བྱས་པ་ན།། དུས་གསུམ་སངས་རྒྱས་གཏིང་ནས་མཉེས།། ཆོས་ལ་ངོ་ལྐོག་མ་བྱས་ན།། དྲིན་ཅན་བླ་མའི་བཀའ་དྲིན་འཁོར།། ཚིག་དང་དོན་དུ་མ་འཛོལ་ན།། མི་ང་ཡང་སྤྲོ་བ་སྐྱེ་བའི་ཕྱིར།། འདི་བས་ཕྱི་མ་ངེས་པར་བདེ།། ཞེས་གསུངས་པས། ཀུན་དགའ་མགུ་ཡི་རངས་ཏེ། ཚེ་འདི་བློས་བཏང་བའི་ཉམས་ལེན་ལ་བརྩོན་པར་གྱུར་ཏོ།། ",
  "བོན་པོ་རིའི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་ཕུག་ན་བཞུགས་དུས། རྗེ་བཙུན་རྡོ་རྗེ་རྣལ་འབྱོར་མས་མངོན་སུམ་དུ་ཞལ་བསྟན་ཏེ་མཁའ་འགྲོ་སྙན་བརྒྱུད་ཀྱི་གདམས་ངག་ཆིག་བརྒྱུད་དུ་གནས་པའི་བཀའ་རྒྱ་བཀྲོལ་ནས་སྣོད་ལྡན་འགའ་ཟུང་ལ་བསྟན་པས་ཆོག་པའི་ལུང་བསྟན་བྱུང་སྟེ། རས་ཆུང་པ་དང་ངན་རྫོང་སྟོན་པ་ལ་སོགས་པ་འི་ཐུགས་དང་འདྲ་བའི་བུ་སློབ་འགའ་ལ་སྙན་བརྒྱུད་ཀྱི་དབང་གནང་བ་འི་བུམ་དབང་བསྐུར་དུས། མི་རྒན་རྒས་འདུག་པས་བུམ་པ་ཁྱོད་རང་སོང་ལ་སློབ་མ་རྣམས་ལ་དབང་བསྐུར་ཅིག་གསུངས་པས། བུམ་པ་ནམ་མཁར་འཕགས་ནས་སློབ་མ་རྣམས་ལ་རིམ་པར་དབང་བསྐུར་བའི་ཚེ། ནམ་མཁའ་ལས་རོལ་མོའི་སྒྲ་སྣ་ཚོགས་གྲགས་པ་དང་། སྔར་ཚོར་མ་མྱོང་བའི་དྲི་བཟང་འཐུལ་བ་དང་། ལྷའི་མེ་ཏོག་གི་ཆར་སྣ་ཚོགས་འབབ་པ་ལ་སོགས་པ་འི་ལྟས་བཟང་པོ་བྱུང་ཞིང་། དེ་དུས་ཀྱི་སློབ་མ་ཀུན་གྱིས་དབང་གི་ཡེ་ཤེས་མངོན་དུ་བྱས་སོ།། ",
  "དེ་ལ་བུ་སློབ་རྣམས་ཀྱིས་ངོ་མཚར་དུ་བྱས་པས། རྗེ་བཙུན་གྱིས་མགུར་འདི་གསུངས་སོ།། སྙན་བརྒྱུད་དྲི་མེད་དཀྱིལ་འཁོར་དུ།། ཞེན་པ་མེད་པའི་མཆོད་པ་བཤམས།།",
  "སངས་རྒྱས་ཡེ་ཤེས་ངོ་སྤྲོད་པ་འི།། རིན་ཆེན་བུམ་ཆུའི་དབང་བསྐུར་ཚེ།། དཀྱིལ་འཁོར་ལྷ་ཡི་མཆོད་པ་དང་།། སྣ་ཚོགས་རོལ་མོ་སྒྲོག་བཞིན་དུ།། བུམ་པ་རང་གིས་དབང་བསྐུར་ལ།། ཡེ་ཤེས་ངོ་མཚར་སྐྱེས་པ་བཟང་།། བཀའ་བརྒྱུད་བླ་མའི་ཐུགས་རྗེ་ཡིན།། ཞེས་གསུངས་ཤིང་དེ་རེ་ཞིག་གསང་བར་སློབ་མ་ཀུན་ལ་བཀའ་རྒྱས་བཏབ་བོ།། ",
  "ཡང་རས་ཆུང་པ་ས་རྡོ་རྗེ་རྣལ་འབྱོར་མའི་བྲིས་སྐུ་ཞིག་བཞེངས་པ་ལ་རབ་གནས་མཛད་པའི་ཚེ། མི་ལ་རྒན་པོས་ཆོ་ག་རྒྱས་པ་མི་ཤེས་པས་དམ་ཚིག་པ་འི་ལྷ་ལ་ཡེ་ཤེས་པ་རྣམས་བརྟན་པར་བཞུགས་ལ་དགའ་སྟོན་དུ་མེ་ཏོག་ལོངས་ཤིག་གསུངས་ནས་མེ་ཏོག་གཏོར་བའི་ཚེ། བྲིས་སྐུ་གཡོ་འགུལ་མང་པོ་མཛད་པའི་བར་ལ། ནམ་མཁའ་ནས་འཇའ་འོད་ཀྱི་སྐུ་གསུང་ཐུགས་ཀྱི་རྟེན་མང་པོ་ཐིམ་ཞིང་ལྷའི་མེ་ཏོག་བཟང་པོའི་ཆར་བབས་པ་དེ། དབུ་ལ་ཐོད་བཞིན་དུ་བླངས་ཤིང་སྐུ་ལ་ཁྱབ་སྙམ་དུ་ཆགས་པ་ལ་ཀུན་གྱིས་ཡ་མཚན་དུ་བྱས་པས་རྗེ་བཙུན་གྱིས་མགུར་འདི་གསུངས་སོ།། ",
  "ཆོས་སྐུ་ཡེ་ཤེས་སེམས་དཔའི་ཚོགས།། འོད་ཀྱི་སྐུ་གསུང་ཐུགས་བྱོན་པས།། བསྟིམས་ནས་ངོ་སྤྲོད་རབ་གནས་ཚེ།། མི་ལ་རྒན་ནས་མ་ལོངས་ཀྱང་།། ཡེ་ཤེས་མཁའ་འགྲོའི་ལྷ་ཚོགས་ཀྱིས།། རྒྱལ་བ་ཆོས་སྐུའི་ཞིང་ཁམས་ནས།། གཟུགས་སྐུའི་མེ་ཏོག་སྤྱན་དྲངས་ཏེ།། ཡི་དམ་ལྷ་ལ་མངོན་སུམ་ཐིམ།། རབ་ཏུ་གནས་པར་ཞལ་བཞེས་ཕྱིར།། ཡ་མཚན་མེ་ཏོག་བླངས་པ་དེ།། དབུ་དང་སྐུ་ལ་མཛེས་པར་བརྒྱན།། སླར་ཡང་ཡི་དམ་རང་ལ་ཐིམ།། དེ་ལ་ངོ་མཚར་སྐྱེས་པ་དེ།། ཀུན་ལ་སྐལ་བ་ཡོད་པའི་རྟགས།། ཞེས་གསུངས་པས་རས་ཆུང་པ་ལ་སོགས་པ་འི་བུ་སློབ་ཀུན་གྱིས་རྗེ་བཙུན་དང་རྡོ་རྗེ་རྣལ་འབྱོར་མ་དབྱེར་མེད་དུ་མཐོང་བ་ལགས་སོ།། ",
  "དབང་བསྐུར་དང་རབ་གནས་ཀྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལ་དང་པོ་ནས་མཆོག་ཏུ་དད་པའི་ཡོན་བདག་གཤེན་རྡོར་མོ་དང་ལེགས་སེ་ཞེས་བྱ་བའི་བཟའ་མི་གཉིས་ཡོད་པ་དེས་རྩར་མར་སྤྱན་དྲངས་པས། རྗེ་བཙུན་དང་མཇལ་མ་ཐག་གཤེན་རྡོར་མོས་ཕྱག་ནས་འཇུས་ཏེ། ད་བདག་རྒས་འཁོགས་ནས་འཆི་ལ་ཐུག་པས་འཇིགས་།",
  "རྗེ་བཙུན་གྱི་དྲུང་དུ་ཆོས་བྱེད་པ་མ་བྱུང་བས་འགྱོད་ཟེར་མང་དུ་ངུ་ཞིང་འདུག་པས། རྗེ་བཙུན་གྱི་ཞལ་ནས་ཡོན་བདག་སྐྱེ་རྒ་ན་འཆིའི་སྡུག་བསྔལ་འདི་ཆོས་མཛད་དམ་པ་རྣམས་མ་གཏོགས་སེམས་ཅན་ཀུན་ལ་འོང་། དེ་ལ་འཇིགས་ན་འཆི་ཁར་ཆོས་བྱས་ན་འཐད་གསུངས་ནས་མགུར་འདི་གསུངས་སོ།། ",
  "འོ་སྐོལ་འགྲོ་བ་འཇིག་རྟེན་པ།། སྐྱེ་རྒ་ན་འཆིའི་ཆུ་བོ་བཞི།། གཅིག་ཏུ་མ་ཟད་ཀུན་ལ་ཡོད།། འཁོར་བའི་རྒྱ་མཚོར་ཡང་ཡང་འཁོར།། མི་ཤེས་སྡུག་བསྔལ་རྦ་ལ་གཡེངས།། བདེ་བ་སྐད་ཅིག་མི་གདའ་ན།། སྡུག་གིས་དོགས་ནས་སྡུག་བསྔལ་བསྒྲུབ།། སྐྱིད་དུ་རེ་ཞིང་སྡིག་པ་བྱེད།། སྡུག་བསྔལ་འདི་ལས་ཐར་འདོད་ན།། ངན་སྤྱོད་སྡིག་པ་སྤངས་ན་ལེགས།། འཆི་ཁར་ལྷ་ཆོས་བྱས་ན་འཐད།། ཅེས་གསུངས་པས་ཁོ་ན་རེ། བདག་སྐྱེ་བའི་དུག་བསྔལ་མི་དྲན་པ་གདའ་བས་གསུང་བར་ཞུ་དང་ཟེར་བའི་ལན་དུ་མགུར་འདི་གསུངས་སོ།། ",
  "འོ་ན་ཡོན་བདག་དད་པ་ཅན།། སྐྱེ་བའི་སྡུག་བསྔལ་བཤད་ཙ་ན།། ཀུན་གཞི་བར་དོར་འཁྱམས་པོ་དེ།། ཆགས་སྡང་གཉིས་ཀྱི་མངལ་དུ་ཞུགས།། མ་ཡི་མངལ་དུ་ཞུགས་ཙ་ན།། ཉ་མོ་དོལ་ལ་འཐུམས་པ་འདྲ།། ཁྲག་ཆུ་སེར་ནང་དུ་ཉལ་ཙ་ན།། མི་གཙང་བ་ལ་སྔས་གདན་བྱས།། ལས་ངན་དབང་གིས་ལུས་ངན་གྲུབ།། གནས་ངན་ནང་དུ་སྡུག་བསྔལ་སྤྱོད།། ཚེ་སྔོན་དྲན་ཡང་སྐད་མ་ཐོན།། ཚ་གྲང་སྣ་ཚོགས་ཉམས་སུ་མྱོང་།། ཟླ་དགུ་ངོ་བཅུ་དམྱལ་བར་ལུས།། མ་ལས་སྐྱེས་པའི་དུས་སུ་ཡང་།། ལུས་འཇུར་མིག་མཁྲང་ལས་དྲངས་པ་འདྲ།། མ་ཡི་མངལ་སྒོར་ཐོན་ཙ་ན།། ཚེར་མའི་དོང་དུ་བསྐྱུར་བ་འདྲ།། མ་ཡི་པང་དུ་བླངས་ཙ་ན།། བྱེའུ་ཆུང་ཁྲ་ཡི་ཁྱེར་བ་འདྲ།།",
  "མི་གཙང་ཕྲུ་མ་ཕྱིས་ཙ་ན།། གསོན་པོར་ལྤགས་པ་བཤུས་པ་འདྲ།། ",
  "ལྟེ་བའི་ཐག་པ་བཅད་ཙ་ན།། ཁོང་པ་འི་སྲོག་རྩ་བཅད་པ་འདྲ།། ",
  "ཚང་བུ་མལ་དུ་བཅུག་ཙ་ན།། བཀྱིགས་ནས་བཙོན་དོང་བོར་བ་འདྲ།། ",
  "ལར་སྐྱེ་མེད་དོན་གཅིག་མ་རྟོགས་ན།། སྐྱེ་བའི་སྡུག་བསྔལ་བསམ་ལས་འདས།། ",
  "འཆི་ཀར་དགོས་པའི་ལྷ་ཆོས་ལ།། ཕྱིར་བཤོལ་བྱས་པས་སྐལ་པ་ཆད།། ",
  "འབུངས་ནས་ལྷ་ཆོས་བྱས་པ་འཐད།། ",
  "ཅེས་གསུངས་པས་ཡང་ཁོ་ན་རེ། ",
  "རྒས་པའི་སྡུག་བསྔལ་ཞིག་ཀྱང་གསུང་བར་ཞུ་ཟེར་བའི་ལན་དུ་མགུར་འདི་གསུངས་སོ།། ",
  "འོ་ན་ཡོན་བདག་གཞུག་བཟང་པོ།། རྒས་པའི་སྡུག་བསྔལ་བཤད་ཙ་ན།། རང་ལུས་འབྱུང་བཞི་རྒུད་པ་ཡི།། ",
  "རྒས་པའི་སྡུག་བསྔལ་ཡི་རེ་མུག། དྲང་པོར་སྐྱེས་པའི་ལུས་པོ་རྒུར།། བརྟན་པོར་བཞག་ཀྱང་གོམ་པ་འཁྱོར།། ",
  "ནག་པོར་སྐྱེས་པའི་སྐྲ་ལོ་དཀར།། དབང་པོའི་དྭངས་མ་མིག་ཀྱང་འགྲིབས།། ",
  "ཡན་ལག་གཙོ་བོ་མགོ་བོ་འཁོར།། སྒྲ་རྣམས་ཉན་བྱེད་རྣ་བ་འོན།། མཁུར་ཚོས་ཁྲག་གི་རྒྱ་མཚོ་སྐམས།། ",
  "བྱད་ཀྱི་རྒྱང་ཤིང་སྣ་ཡང་ཞོམ།། རུས་པའི་དྭངས་མ་དུང་སོ་བུད།། སྨྲ་བའི་རྒྱལ་པོ་ལྕེ་ཡང་ལྡིབ།། ཤིག་སྲོའི་བུ་ལོན་བསད་བཞིན་མང་།།",
  "",
  "ཟས་དང་གཉེན་འདུན་བསྡུས་ཀྱང་བྲོས།། ",
  "སྡུག་བསྔལ་ཡི་ཆད་སྤངས་ཤིང་འཁོར།། བདེན་པར་སྨྲས་ཀྱང་ཉན་མཁན་མེད།། ",
  "གཅེས་པར་གསོས་པའི་བུ་ཚ་སྡང་།། བསོགས་ཚད་བྱིན་ལ་དྲིན་གཟོ་མེད།། ",
  "ཤི་འཕྱིས་ཟེར་ཞིང་དམོད་མོ་མང་།། ལར་རྒས་མེད་དོན་ཞིག་མ་རྟོགས་ན།། རྒས་པའི་སྡུག་བསྔལ་བསམ་ལས་འདས།། ",
  "རྒས་ནས་ལྷ་ཆོས་མི་དྲན་པ།། སྔོན་གྱི་ལས་ཀྱི་རྣམ་སྨིན་ཡིན།། ",
  "ད་ལྟ་ཁ་དབུགས་ཡོད་རིང་ལ།། དམ་པའི་ལྷ་ཆོས་བྱས་ན་ལེགས།། ",
  "ཞེས་གསུངས་པས།། ཁོ་ན་རེ་དེ་རྣམས་ཇི་བཞིན་བདག་གི་ཐོག་ཏུ་བབ་གདའ། ",
  "ད་ན་བའི་སྡུག་བསྔལ་ཞིག་གསུང་དང་ཟེར་བའི་ལན་དུ་མགུར་འདི་གསུངས་སོ།། ",
  "འོ་ན་ཡོན་བདག་སྐྱོ་ཤས་ཅན།། ན་བའི་སྡུག་བསྔལ་བཤད་ཙ་ན།། ལུས་གློ་བུར་ཉིད་ལ་ནད་ཀྱིས་བཏབ།། ",
  "ཟུག་གཟེར་ཡིད་ལ་མེད་པར་ལངས།། རླུང་མཁྲིས་བད་ཀན་བདུད་དུ་བབས།། ",
  "ཁྲག་དང་ཆུ་སེར་ཁོལ་ཞིང་ན།། ནད་དང་གཟེར་གྱིས་དབང་པོ་བསྡུས།། ",
  "མལ་བདེ་མོར་ཉལ་ཀྱང་འགྲེ་ལྡོག་མང་།། སྔོན་སེར་སྣ་བྱས་པའི་ལས་དབང་གིས།། ",
  "ཟས་བཟང་པོ་བྱིན་ཡང་ཁ་ནས་ལྡོག། གནས་བསིལ་བར་བསྡད་ཀྱང་མེ་བས་ཚ།། ",
  "གོས་དྲོ་བར་གཡོགས་ཀྱང་ཆུ་བས་གྲང་།། གཉེན་བཤེས་རྣམས་ཀྱི་མཐའ་བསྐོར་ཡང་།། ན་བའི་སྡུག་བསྔལ་བགོ་ཐབས་མེད།། ",
  "མོ་བོན་སྨན་པ་ཐབས་མཁས་ཀྱང་།། ",
  "སྔོན་ལས་ངན་ན་ཚ་སེལ་བར་དཀའ།།",
  "ལར་ན་མེད་དོན་ཞིག་མ་རྟོགས་ན།། ན་བའི་སྡུག་བསྔལ་བསམ་ལས་འདས།། ",
  "ན་ཚ་ནམ་ཕོག་མི་ཤེས་པས།། སྡུག་དོགས་ལྷ་ཆོས་བྱས་ན་འཐད།། ",
  "ཅེས་གསུངས་པས། ཡང་ཁོ་ན་རེ་བདག་འཆི་ཁར་ལྷ་ཆོས་ཤིག་ཨེ་འོང་ལྟ་བས་འཆི་བའི་སྡུག་བསྔལ་ཞིག་གསུང་བར་ཞུ་དང་ཟེར་བའི་ལན་དུ་མགུར་འདི་གསུངས་སོ།། ",
  "འོ་ན་ཡོན་བདག་ངེས་འབྱུང་ཅན།། ",
  "འཆི་བའི་སྡུག་བསྔལ་སྐྱི་རེ་བུན།། ལན་གཅིག་འཆི་བ་བྱུང་བའི་ཚེ།། ",
  "གཤིན་རྗེའི་ཕོ་ཉས་ཟིན་པ་ན།། ཕྱུག་པོའི་ནོར་གྱིས་བླུ་ས་མེད།། དཔའ་བོས་རལ་ཁ་སྤྲད་ས་མེད།། མཛངས་མས་བསླུ་བྲིད་བྱ་ས་མེད།། མཁས་པས་ལོ་རྒྱུས་བཀྲོལ་ས་མེད།། ཕོངས་པས་ཞུ་བ་བྱ་ས་མེད།། ངན་པས་སྨྱོན་གདོལ་བྱ་ས་མེད།། སྔར་མས་ཝ་བྲོས་བྱ་ས་མེད།། ཡན་ལག་རྩ་རྣམས་མཐའ་ནས་བསྡུས།། ",
  "ཕན་ཚུན་རི་བོས་མནན་པ་འདྲ།། ",
  "དབང་པོའི་ཡུལ་རྣམས་ཐམས་ཅད་བསྡུས།། ",
  "ཕན་དུ་རེ་བའི་སྨན་པས་བོར།། སྐྱོབ་ཏུ་རེ་བ་འི་མོ་བོན་བྲོས།། ",
  "རྟེན་སྒྲུབ་བྱས་པའི་ལྷ་སྲུང་ཡར།། བརྡ་དང་གཏམ་ལ་ལན་མི་ཐེབས།། ",
  "དབུགས་ཕྱི་ནང་འགྱུ་བ་མ་ཆད་ནའང་།། ལུས་ལ་ཤི་ཤའི་དྲི་མ་ཆགས།། ",
  "དྲོད་མེ་སྟག་ཙམ་དེ་མཐའ་ནས་སྡུད།། ལ་ལ་གཟའ་དང་སྐར་མ་བརྩི།། ",
  "ལ་ལ་སྡུག་བསྔལ་འོ་དོད་འབོད།། ལ་ལ་ཟས་དང་ནོར་ལ་སྒོམ།། ",
  "རང་གིས་བསོགས་པ་གཞན་གྱིས་སྤྱོད།། སེམས་བརྩེ་བ་མང་ཡང་གཅིག་པུར་འགྲོ།། ",
  "གྲོགས་བཟང་པོ་ཡོད་ཀྱང་སྐྱུག་བྲོ་ལྟ།།",
  "",
  "གཅེས་པའི་ལུས་པོ་སུམ་བལྟབ་བྱས།། ",
  "ཕུང་པོ་རྒྱང་དུ་བསྐྱུར་ནས་བྲོས།། ",
  "མེར་བསྲེགས་ཆུར་བཅུག་དོང་དུ་བསྐྱུར།། ",
  "མེད་པ་ཟིན་ཚེ་ཁོ་ཐག་ཆོད།། ",
  "དེ་བཟོད་པར་འདུག་གམ་དད་པ་ཅན།། ",
  "དབུགས་འགྱུ་བ་ཆད་པའི་ནངས་པར་དེ།། འཛམ་གླིང་ནོར་གྱིས་གང་ན་ཡང་།། བདག་ལ་ཕན་པ་མི་འདུག་པས།། སེར་སྣ་ཅན་ཚོ་ཅི་སེམས་ན།། བྱམས་པའི་གཉེན་གྱིས་མཐའ་བསྐོར་ཡང་།། ",
  "ཕན་པ་སྐད་ཅིག་སྒྲུབ་ཐབས་མེད།། ",
  "ཐམས་ཅད་འབྲལ་བར་མཐོང་ཙ་ན།། བརྩེ་གདུང་ཅན་ཚོ་ཅི་བྱེད་ཨང་།། དེ་འདྲའི་དུས་ཤིག་བྱུང་ཙ་ན།། དམ་པའི་ལྷ་ཆོས་མ་ལགས་པ།། གང་གིས་ཕན་པ་ཡོད་པ་མིན།། ",
  "འཆི་དུས་མི་འགྱོད་ཙམ་རེ་དགོས།། ",
  "འཆི་ཁར་མི་འཚེར་ཙམ་རེ་མཛོད།། ",
  "ཅེས་གསུངས་པས། གཤེན་རྡོར་མོ་ཆོས་སྒོར་ཞུགས་པ་ལ་ཁྲིད་བཏབ་ནས་བསྒོམས་པས་འཆི་ཁར་ལམ་སྣ་ཟིན་པར་གྱུར་ཏོ།། ",
  "དེའི་ཚེ་ལེགས་སེ་འབུམ་གྱིས་རྗེ་བཙུན་ཡབ་སྲས་རྟག་ཏུ་མི་བཞུགས་རུང་། ཞག་ཤས་ཅིས་ཀྱང་བཞུགས་དགོས་ཟེར་ནན་གྱིས་ཞུ་བ་ཕུལ་ནས། ཞག་བདུན་བཞུགས་པའི་བར་ལ་གཉའ་ནང་ན་མི་མང་ཚོགས་ཚ་ཚ་འདེབས་པ་ཞིག་ཡོད་པ་དེ་བྱུང་བས། ",
  "ལེགས་སེ་ན་རེ། ",
  "རྗེ་བཙུན་ཡབ་སྲས་ཀྱང་ལྟད་མོ་ལ་འབྱོན་ནམ་ཟེར། ",
  "ངེད་མི་འགྲོ་གསུངས་པས། འོ་ན་དེ་རིང་དགེ་རྩར་གདའ་བས། རང་རེའི་མཆོད་ཁང་དུ་མཆོད་པ་འབུལ་བ་དང་། ཚ་ཚ་འགའ་འདེབས་གྲོགས་མཛོད། ",
  "སེམས་ཅན་གྱི་དོན་ལགས་པ་ས། བདག་གི་བུ་ཆུང་དང་རེའུ་ལུག་ལའང་གཟིགས་གྲོགས་མཛོད། ",
  "ཁྱིམ་དང་སྣོད་སྤྱད་རྣམས་ལའང་གད་རེ་མཛད་གྲོགས་མཛོད་ཅིག་ཟེར་མོ་རྒྱན་གོས་བཟང་པོར་ཞུགས་ནས་སོང་། ",
  "རྗེ་བཙུན་ཡབ་སྲས་ཐུགས་དམ་ལ་འབྱམས་ནས་མོའི་ལས་ཅི་ཡང་མ་གྲུབ་པར་རེའུ་ལུག་གིས་ཞིང་།",
  "",
  "བུ་ཆུང་ངུ་བའི་སྒང་ལ་མོ་སླེབ་བྱུང་སྟེ། ",
  "ཅི་ཡང་མ་མཛད་པར་འདུག་པས། མོ་ན་རེ་གཞན་རྣམས་མི་མཛད་རུང་། ",
  "ཆོས་པར་ཐུགས་རྗེ་ཆེན་པོ་དགོས་པས་བུ་དང་རེའུ་ལུག་མི་སྡུག་ཙམ་དང་། དགེ་ལས་རྣམས་མཛད་པས་སྐྱོན་དོགས་མེད་ལགས་ཟེར་བའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "ང་གནས་བདེ་ཆེན་གྱི་སྤང་ཁ་ཡངས་པ་ལ།། གཞི་འགྱུར་མེད་ཀྱི་རེའུ་ལུག་བསྐྱངས་བསྐྱངས་ནས།། ཁྲག་ཆགས་རེའུ་ལུག་སྐྱོང་བའི་ལོང་མ་བྱུང་།། ",
  "ཁྲག་ཆགས་རེའུ་ལུག་ལེགས་སེ་འབུམ་གྱིས་སྐྱོངས།། ",
  "ང་བྱམས་དང་སྙིང་རྗེའི་ཨ་མ་ཡིས།། རིག་པའི་ཁྱེའུ་ཆུང་བསྐྱངས་བསྐྱངས་ནས།། སྣབས་བཤལ་བུ་ཚ་སྐྱོང་བའི་ལོང་མ་བྱུང་།། ",
  "སྣབས་བཤལ་བུ་ཚ་ལེགས་སེ་འབུམ་གྱིས་སྐྱོངས།། ",
  "ང་སྒོམ་མི་འགྱུར་གྱི་རི་བོ་བརྟན་པ་ལ།། དྲན་པ་ཡེངས་མེད་ཀྱི་ཚ་ཚ་བཏབ་བཏབ་ནས།། འཇིམ་པའི་ཚ་ཚ་འདེབས་པའི་ལོང་མ་བྱུང་།། ",
  "འབི་འབིའི་ཚ་ཚ་ལེགས་སེ་འབུམ་གྱིས་མཛོད།། ",
  "ང་བྱང་ཁོག་སྟོད་ཀྱི་མཆོད་ཁང་དུ།། སྒོམ་འོད་གསལ་གྱི་མར་མེ་འབུལ་འབུལ་ནས།། རས་དཀར་སྡོང་བུ་འཛུགས་པའི་ལོང་མ་བྱུང་།། ",
  "རས་དཀར་སྡོང་བུ་ལེགས་སེ་འབུམ་གྱིས་ཚུགས།། ",
  "སྒྱུ་མ་ལུས་ཀྱི་ཁང་སྲུལ་ལ།། བག་ཆགས་ཕྱགས་དར་བྱེད་བྱེད་ནས།། ཁང་པའི་ཕྱགས་དར་ངས་མ་བྱུང་།། ",
  "ཁང་པའི་ཕྱགས་དར་ལེགས་སེ་འབུམ་གྱིས་མཛོད།། ",
  "ང་སྣ་ཚོགས་སྲིད་པའི་ཡོ་བྱད་ལ།། སྒྱུ་མའི་རྩལ་སྦྱང་བྱེད་བྱེད་ནས།། ཕོར་སྡེར་འཁྲུད་པའི་ལོང་མ་བྱུང་།། ",
  "སྤྱད་པའི་བཀྲུ་བཤལ་ལེགས་སེ་འབུམ་གྱིས་མཛོད།། ",
  "ཅེས་གསུངས་པས། མོ་ན་རེ།། རྗེ་བཙུན་ལགས་ངེད་འཇིག་རྟེན་པ་འི་དགེ་བ་ཡང་ཁྱད་དུ་མི་གསོད་པར་ཞུ། ",
  "བདག་གིས་བླ་མཆོད་གཞན་ཡང་བསྟེན་མྱོང་ཟེར་བའི་ལན་དུ་མགུར་འདི་གསུངས་སོ།། བླ་མཆོད་སྙིང་རྗེ་མེད་པ་དེ།། ཐེའུ་རང་ལྷ་རུ་མཆོད་པ་འདྲ།།",
  "",
  "བདག་གཞན་གཉིས་ཕུང་ཡ་རེ་ཆ།། སེམས་བསྐྱེད་མེད་པའི་ཆོས་སྤྱོད་དེ།། བླུན་པོ་མགོ་བསྐོར་དྲ་བ་འདྲ།། ",
  "འདོད་པ་འབར་བ་ཡ་རེ་ཆ།། ཕྱོགས་རེས་ཅན་གྱི་སྦྱིན་པ་དེ།། ཁ་ལན་སྟོན་མོའི་རེ་མོས་འདྲ།། ",
  "རེ་འཁང་མང་བ་ཡ་རེ་ཆ།། ཞིང་ས་མེད་པའི་འབུལ་བ་དེ།། ཁྲམ་པས་ནོར་བཅོལ་གཏད་པ་འདྲ།། ",
  "འཁྲུལ་གཞི་འགྱུར་བ་ཡ་རེ་ཆ།། སྙིང་རྗེ་མེད་པའི་སྦྱིན་གཏོང་དེ།། ཀ་བ་འབྲེང་བས་བྲབས་པ་འདྲ།། ",
  "རང་ལ་འཁྲིལ་བ་ཡ་རེ་ཆ།། རང་རྒྱུད་མ་ཐུལ་ལྟ་བ་དེ།། འུད་གོག་རྦད་གཏམ་བྱེད་པ་འདྲ།། ",
  "རྒྱུ་འབྲས་ཁྱད་གསོད་ཡ་རེ་ཆ།། གནད་དུ་མ་སོང་སྒོམ་པ་དེ།། རྫུན་མས་ཟོར་ཁང་འབུབས་པ་འདྲ།། ",
  "ཡོད་ལོ་བྱེད་པ་ཡ་རེ་ཆ།། རྟེན་འབྲེལ་མ་ཤར་སྤྱོད་པ་དེ།། སྨྱོན་པས་ཚ་ཆུ་འཐུངས་པ་འདྲ།། ",
  "འདོད་སྲེད་འཕེལ་བ་ཡ་རེ་ཆ།། ཆོས་བརྒྱད་སྒྲིགས་པ་འི་དམ་ཚིག་དེ།། མི་གཙང་དར་དུ་གཏུམས་པ་འདྲ།། ",
  "ནང་ནས་རུལ་བ་ཡ་རེ་ཆ།། རང་འདོད་མ་སྤངས་འབྲས་བུ་དེ།། རྫབ་ལ་མི་གཟུགས་བཟོས་པ་འདྲ།། ",
  "རྐྱེན་གྱིས་འཇིག་པ་ཡ་རེ་ཆ།། ",
  "ཞེས་གསུངས་།",
  "མོ་འགྱོད་པ་སྐྱེས་ཏེ། རྒྱན་གྱི་གསེབ་ནས་གཡུ་དྲག་པ་ཞིག་ཕྱག་རྟེན་དུ་ཕུལ་ནས་ཁྲིད་ཞུར་བྱུང་བ་ལ། ",
  "རྗེ་བཙུན་གྱིས་ལེགས་སེ་འབུམ་ལ་རྡོ་རྗེ་ཚིག་རྐང་མ་འདི་མགུར་དུ་གསུངས་སོ།། ",
  "ཉོན་དང་ཕྱུག་མོ་ལེགས་སེ་འབུམ།། རྣམ་རིག་བཀྲ་བའི་རིག་པ་ཅན།། ཁྱོད་རང་གི་ལུས་ལ་ཚུར་ལྟོས་ལ།། སྐྱིད་འདོད་མེད་པའི་སྒོམ་ཞིག་གྱིས།། ",
  "རང་གི་ངག་ལ་ཚུར་ལྟོས་ལ།། སྨྲ་བརྗོད་མེད་པའི་སྒོམ་ཞིག་གྱིས།། ",
  "རང་གི་སེམས་ལ་ཚུར་ལྟོས་ལ།། རྣམ་རྟོག་མེད་པའི་སྒོམ་ཞིག་གྱིས།། ",
  "ལུས་ངག་ཡིད་གསུམ་མ་ཡེངས་པར།། སྒོམ་རྒྱུ་མེད་པའི་སྒོམ་ཞིག་གྱིས།། ",
  "ཞེས་གསུངས་ནས། མོས་བསྒོམས་པས་ཉམས་སྐྱེས་ཏེ་བླ་མ་ལ་ཡན་ལག་བདུན་པ་འདི་ཕུལ་ལོ།། རྗེ་ངོ་མཚར་རས་ཀྱི་ན་བཟའ་ཅན།། གཏད་པ་མེད་པའི་ཁེངས་སེམས་ཅན།། ཡ་ང་མེད་པའི་ཞེ་དོགས་ཅན།། ཆགས་པ་མེད་པའི་བློ་གདེངས་ཅན།། བརཏལ་ཞུགས་རས་པའི་ཞབས་ལ་འདུད།། ",
  "རས་ཆེན་ཁྱེད་ལ་མཆོད་པར་འབུལ།། བརཏལ་ཞུགས་རས་ལ་སྡིག་པ་བཤགས།། བླ་མ་ཁྱེད་ལ་རྗེས་ཡི་རང་།། ཆོས་ཀྱི་འཁོར་ལོ་བསྐོར་དུ་གསོལ།། ",
  "མྱ་ངན་མི་འདའ་བཞུགས་སུ་གསོལ།། ",
  "དགེ་བ་འགྲོ་ཀུན་དོན་དུ་བསྔོ།། རང་གི་ལུས་ལ་ཚུར་བལྟས་ནས།། སྐྱིད་འདོད་མེད་པའི་སྒོམ་བྱས་ཀྱང་།། ",
  "ད་དུང་སྐྱིད་འདོད་འོང་ཞིང་གདའ།། ",
  "རང་གིས་ངག་ལ་ཚུར་བལྟས་ནས།། སྨྲ་འདོད་མེད་པའི་སྒོམ་བྱས་ཀྱང་།། ",
  "ད་དུང་སྨྲ་འདོད་འོང་ཞིང་གདའ།། ",
  "རང་གིས་སེམས་ལ་ཚུར་བལྟས་ནས།། རྣམ་རྟོག་མེད་པའི་སྒོམ་བྱས་ཀྱང་།། ",
  "ད་དུང་རྣམ་རྟོག་འོང་ཞིང་གདའ།། ",
  "ལུས་ངག་ཡིད་གསུམ་མ་ཡེངས་པའི།། སྒོམ་རྒྱུ་མེད་པའི་སྒོམ་བྱས་ཀྱང་།། ",
  "ད་དུང་སྒོམ་རྒྱུ་འོང་ཞིང་གདའ།།",
  "གདམས་ངག་གེགས་སེལ་བོགས་འདོན་ཞུ།། ",
  "ཞེས་ཞུས་པའི་ལན་དུ་རྗེ་བཙུན་གྱིས་གེགས་སེལ་བོགས་འདོན་གྱི་མགུར་འདི་གསུངས་སོ།། ",
  "ཉོན་དང་གསོན་དང་ལེགས་སེ་འབུམ།། ",
  "ཁྱོད་ལུས་ལ་སྐྱེད་འདོད་འདུག་པ་ན།། འདུས་པའི་གཉེན་དང་གསོན་འབྲལ་གྱིས།། ",
  "བསགས་པའི་ནོར་རྣམས་སྦྱིན་པར་ཐོང་།། ",
  "ཆགས་ཞེན་མེད་པའི་ངང་ལ་སྡོད།། ",
  "ངག་ལ་སྨྲ་འདོད་འདུག་པ་ན།། འཇིག་རྟེན་ཆོས་བརྒྱད་རྒྱབ་ཏུ་བོར།། ང་རྒྱལ་རང་མཐོང་རླུང་ལ་བསྐུར།། ང་རྒྱལ་མེད་པའི་ངང་ལ་སྡོད།། ",
  "སེམས་ལ་རྣམ་རྟོག་འདུག་པ་ན།། རང་སེམས་དྲན་པའི་ལྕགས་ཀྱུས་ཟུངས།། འཁོར་འདས་གཉིས་སུ་མི་འཛིན་པར།། མཉམ་པ་ཉིད་ཀྱི་ངང་ལ་སྡོད།། ",
  "གང་ཤར་རྗེས་མེད་ངང་དུ་སྐྱོངས།། ད་དུང་སྒོམ་རྒྱུ་འདུག་པ་ན།། སེམས་ཅན་རྣམས་ལ་སྙིང་རྗེ་སྒོམས།། ",
  "རང་ལུས་ཐུགས་རྗེ་ཆེན་པོར་སྒོམས།། སྤྱི་བོར་རྩ་བའི་བླ་མ་སྒོམས།། ",
  "སྟོང་པ་ཉིད་ལ་སྒོམ་ཡུན་སྲིངས།། རྗེས་ལ་བསྔོ་བའི་རྒྱ་ཡིས་ཐོབ།། དེ་གོ་བར་གྱིས་ལ་ལྷ་ཆོས་མཛོད།། ",
  "ཅེས་གསུངས་པས། མོས་ཀྱང་རྗེ་བཙུན་གྱི་བཀའ་བཞིན་ཉམས་སུ་བླངས་པས་ལམ་སྣ་ཟིན་པའི་རྣལ་འབྱོར་མར་གྱུར་ཏོ།། ",
  "གཤེན་རྡོར་མོ་དང་ལེགས་སེ་འབུམ་གྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་ཕུག་ན་བཞུགས་དུས། ཐུགས་སྲས་རས་ཆུང་པ་དེ་ཉིད་ལ་འཇིག་རྟེན་ཆོས་བརྒྱད་ཀྱི་སྣང་བ་ཅུང་ཟད་འདུག་པ་ལ། སྤོངས་གསུངས་པའི་ཞལ་ཏ་ཡང་ཡང་གནང་བས་རས་ཆུང་པ་འི་ཐུགས་ལ། ངས་ཕ་ཡུལ་ནི་སྤངས་ཆོས་བརྒྱད་ཀྱི་སྐྱོན་གྱིས་མ་གོས་ལས་ཆེ་སྙམ་རྗེ་བཙུན་ལ་ཕ་ཡུལ་སྤངས་པས་ཆོས་ཕྱེད་འགྲུབ་ཟེར་བ་དེ་བདེན་ལགས་སམ་ཞུས་པས་རྗེ་བཙུན་གྱི་ཞལ་ནས་ཆོས་སྤྱི་སྐད་ལ་དེ་སྐད་ཟེར་ཏེ། དེས་ཅུང་མི་ཕན་གསུངས་ནས་མགུར་འདི་གསུངས་སོ།། ",
  "རིགས་ཀྱི་བདག་པོའི་ངོ་བོ་ནི།། སྤྱི་གཙུག་བདེ་ཆེན་ཕོ་བྲང་ན།། སྐྱོན་གྱིས་མ་གོས་བླ་མ་དེ།། ཡོན་ཏན་ཚོགས་ཀྱིས་རབ་བརྒྱན་ཏེ།།",
  "བལྟ་བས་མི་ངོམས་རྗེ་ལ་བསྟོད།། ཕ་ཡུལ་སྤངས་པའི་མི་ཡུལ་ཀྱང་།། ",
  "དེ་སྲུང་ལུགས་དང་ཚུལ་བཞིན་དགོས།། ",
  "གྲགས་དང་སྙན་པ་ཆེ་ན་དགའ།། བར་དེར་ཡང་འཇིག་རྟེན་ཆོས་ཀྱིས་སླེབ།། ཟས་བཀུར་སྟི་སྤངས་པའི་ཁམ་ཟན་ཀྱང་།། ",
  "ཆེ་ལ་གསོག་ལུགས་དང་ཚུལ་བཞིན་དགོས།། ",
  "དེ་ཡང་ཞིམ་ལ་འགྲངས་ན་དགའ།། བར་དེར་ཡང་འཇིག་རྟེན་ཆོས་ཀྱིས་སླེབ།། གོས་རེའུ་ཕྲུག་སྤངས་པའི་ལྕམ་བེར་ཀྱང་།། ",
  "ཚེམ་དྲུབ་ལུགས་དང་ཚུལ་བཞིན་དགོས།། ",
  "དེ་ཡང་གྲོ་འཇམ་ཡང་ན་དགའ།། བར་དེར་ཡང་འཇིག་རྟེན་ཆོས་ཀྱིས་སླེབ།། མཁར་ཁྱིམ་སྤངས་པ་འི་ས་ཕུག་ཀྱང་།། ",
  "ཐིགས་ཚགས་ལུགས་དང་ཚུལ་བཞིན་དགོས།། ",
  "དེ་ཡང་བཙན་ལ་རུབ་ན་དགའ།། བར་དེར་ཡང་འཇིག་རྟེན་ཆོས་ཀྱིས་སླེབ།། ཞིང་ཆེན་སྤངས་པའི་ཞིང་ཆུང་ཡང་།། སོ་ནམ་ལུགས་དང་ཚུལ་བཞིན་དགོས།། ",
  "ལོ་ཉུང་བཟང་ལ་མང་ན་དགའ།། བར་དེར་ཡང་འཇིག་རྟེན་ཆོས་ཀྱིས་སླེབ།། འཁོར་བའི་ཆོས་ཉིད་གཞི་བྲལ་ཏེ།། བརྟགས་ན་ངོས་བཟུང་མེད་པ་ལ།། རྟོགས་ན་མྱ་ངན་འདས་པ་ཡིན།། ",
  "ཐམས་ཅད་སྟོང་པའི་ཆོས་ཉིད་ལ།། རྣལ་འབྱོར་རྟག་པར་མ་འཛིན་ཅིག། ",
  "ཅེས་གསུངས་པས།། གསང་སྔགས་ཐབས་ཀྱི་ལམ་ལ་བསྟེན་པ་ལགས་པ་ས། འདོད་ཡོན་བག་ཙམ་རེ་བསྟེན་པས་ཁྱབ་ལགས་སམ་ཞུས་པས། རྗེ་བཙུན་གྱི་ཞལ་ནས་འདོད་ཡོན་སྒྲུབ་པའི་གྲོགས་སུ་འགྲོ་ན་བསྟེན་པས་རུང་སྟེ། ",
  "སྒྲུབ་པ་འདོད་ཡོན་གྱི་གྲོགས་སུ་འགྱུར་ན་མི་རུང་། ངས་ལྷོ་བྲག་མར་པའི་དྲུང་ནས་འོང་དུས་ཆོས་བརྒྱད་སྤོངས། འདོད་ཡོན་ངན་ངོན་ཙམ་ལ་བརྟེན་ནས་སྒྲུབ་པ་གྱིས་ཤིག་གསུང་བ་ལྟར་བསྒྲུབས་པས་ཡོན་ཏན་ཅུང་ཟད་རྒྱུད་ལ་སྐྱེས་པ་ཡིན། ",
  "ཁྱོད་ཀྱང་ཆོས་བརྒྱད་སྤོངས་ལ་སྒྲུབ་པ་ལོང་ཡོད་དུ་མ་བཞག་པར་སྒྲུབས་ཤིག་གསུངས་ནས་མགུར་འདི་གསུངས་སོ།། ",
  "རྗེ་བླ་མའི་རྣམ་ཐར་སེམས་ལ་གཅགས།། གསུང་ཞལ་ཏ་བདུད་རྩི་བརྗེད་དུས་མེད།།",
  "",
  "ཆོས་ལོང་ཡོད་ལ་བཞག་ན་སྐལ་བ་ཆད།། ཆོས་རང་རྒྱུད་ལ་བསྲེ་ན་འབུངས་ལ་སྒོམས།། ",
  "ཚེ་འདི་ལ་ཆགས་ན་ཕྱི་མ་སྡུག། འཕྲལ་སྐྱིད་ལ་དགའ་ན་བར་ཆོད་ཆེ།། ཆོས་ལོང་ཡོད་ལ་བཞག་ན་གླེན་པ་ཡིན།། ",
  "རང་འཆི་བས་འཇིགས་ན་འབུངས་ལ་སྒོམས།། ",
  "ལས་སྡིག་པ་སྤྱད་ན་ངན་འགྲོར་ལྟུང་།། སེམས་གཡོ་ཟོག་འདུག་ན་རང་ཉིད་བརླག། རང་བསམ་ངན་སྐྱེ་ན་བསོད་ནམས་འཛད།། ",
  "ལས་རྣམ་སྨིན་སྦྱོང་ན་འབུངས་ལ་སྒོམས།། ",
  "གོས་བཟང་པོ་གྱོན་འདོད་སྣང་བ་འཁྲུལ།། ཟས་ཞིམ་པོ་ཟ་འདོད་སྡིག་སྤྱོད་རེམ།། གཏམ་སྙན་པོ་འདོད་ན་ལྷ་ཁང་བརྡུགས།། བློ་ཆོས་བརྒྱད་སྤོངས་ལ་འབུངས་ལ་སྒོམས།། ",
  "ཕྱུག་པོ་འོང་འདོད་དགྲ་དང་ཕྲད།། འཁོར་མང་པོས་བསྐོར་འདོད་བློ་འགྱོད་ཆེ།། ཚོགས་དངོས་པོ་གསོག་འདོད་ལོག་ལྟ་མང་།། བློ་ཆོས་དང་བསྟུན་ནས་འབུངས་ལ་སྒོམས།། ",
  "སྒོམ་ནུས་ན་སེམས་ལ་རྟོགས་པ་འཆར།། མ་ནུས་ཁ་བཤད་ཁྲམ་པའི་གཤགས།།",
  "",
  "ཡུན་རིང་པོ་སྒོམ་ལོང་མ་མཆིས་པས།། ཡེངས་མེད་སྒོམ་ལ་བརྩོན་པར་གྱིས།། ",
  "བློ་ཆོས་དང་འདྲེ་ན་གར་ཡང་བདེ།། རང་གཅིག་པུར་བསྡད་པ་ཅིས་ཀྱང་དྲག། ",
  "སྒོམ་གསལ་སྟོང་གི་བསམ་གཏན་རིན་པོ་ཆེ།། བུ་རས་ཆུང་གི་སེམས་ལ་གནས་པར་ཤོག། ",
  "ཅེས་གསུངས་པས་ཆོས་བརྒྱད་ཁ་བྲི་བ་ཙམ་མ་གཏོགས་མཚང་ཐོན་པ་མ་བྱུང་བས་འདི་ལ་ངེས་འབྱུང་གི་བསྐུལ་འདེབས་ཤིག་དགོས་པར་འདུག་དགོངས་པ་ལས། གཉའ་ནང་ཚོང་འདུས་སུ་དམར་ཁྱེ་བ་འི་ཚོང་པ་མང་དུ་བྱུང་བའི་ཚེ། ",
  "རས་ཆུང་པ་དང་དཔོན་སློབ་གཉིས་པོ་ས་བསོད་སྙོམས་ལ་བྱོན་པས། ཤའི་རྩིག་པ་བརྩིགས། མགོའི་ཕུང་པོ་སྤུངས། པགས་པ་གཅལ་དུ་བཀྲམ། ཁྲག་གི་མཚོ་བསྐྱིལ་ཏེ། སེམས་ཅན་གསོད་རྒྱུ་མང་པོ་བསྟར་ལ་བརྒྱུས་པའི་དབུས་ན་མོན་པ་རྒན་པོ་ལག་པ་ཞ་བ་ཞིག་གིས་ཀྱང་ལུག་ནག་པོ་ཆེན་པོ་ཞིག་ལ་ཁོང་ལག་བཏང་བས་རྨ་བཟོས་ཙམ་ལ་རྒྱུ་མ་ནར་ར་ར་ལུག་ཤོར་ཏེ། ",
  "འཇིགས་ནས་སྐད་ཆེན་པོ་འདོན་ཞིང་འདར་ཁྲིལ་ལི་བའི་ངང་ལ་རྗེ་བཙུན་ཡབ་སྲས་ལ་སྐྱབས་ཚོལ་དུ་བྱུང་ནས་ལུག་ཚེའི་དུས་བྱེད་པའི་བར་ལ། ",
  "རྗེ་བཙུན་གྱིས་སྤྱན་ཆབ་མང་པོ་བསིལ་ཞིང་ལུག་ལ་འཕོ་བ་མཛད་ནས་རྣམ་ཤེས་བྱང་ཆུབ་ལམ་ལ་བཀོད་དེ་སྙིང་རྗེ་ཆེན་པོ་མི་བཟོད་པའི་ངང་ནས་མགུར་འདི་གསུངས་སོ།། ",
  "ཨེ་མ་འཁོར་བའི་སེམས་ཅན་རྣམས།། ཐར་པའི་ལམ་ལ་ཡར་ལྟོས་དང་།། ཨ་ཙ་མ་སྡིག་ཅན་སྙིང་རེ་རྗེ།། ལས་རེ་རྨོངས་མི་ལུས་ཀྱི་ཡོང་བ་ལ།། ",
  "ཞེ་རེ་ཕངས་སེམས་ཅན་གྱི་གསོད་ལུགས་ལ།། ",
  "གྱོད་རེ་ཆེ་རང་མགོའི་སྐོར་ལུགས་ལ།། ",
  "ཅུག་རེ་དྲག་ཕ་མའི་འཆི་ལུགས་ལ།། ",
  "ཇི་ལྟར་བྱེད་སྡིག་ཤའི་བརྩིགས་ལུགས་ལ།། ",
  "ཅི་རེ་བྱེད་ཁྲག་གིས་མང་ལུགས་ལ།། ",
  "ཇི་ཙམ་ལྟོགས་ཤ་ཡི་ཟ་ལུགས་ལ།། ",
  "གང་ནས་བསམས་སྣང་བའི་འཁྲུལ་ལུགས་ལ།། ",
  "སྡིག་རེ་ཆེ་སྙིང་རྗེ་མེད་ལུགས་ལ།། ",
  "ཇི་ཙམ་སྒྲིབས་རྨོངས་པའི་གཏི་མུག་ལ།། ",
  "ཅི་རེ་བྱེད་སྡིག་པའི་སོ་ནམ་ལ།། ",
  "སུ་ཡིས་སྤྱོད་འདོད་པས་གདུང་ལུགས་ལ།། ",
  "གང་གིས་བྱས་ཡུལ་ལུགས་ཀྱི་ངན་པ་ལ།།",
  "",
  "ཅུག་རེ་དྲག་སྐྱོ་བའི་སྐྱེ་ལུགས་ལ།། ",
  "ཅི་རང་བྱེད་སྡིག་ཅན་གྱི་བྲེལ་ལུགས་ལ།། ",
  "ཕྱི་མ་སྐད་ཅིག་མི་དྲན་པའི།། མི་འདི་འདྲ་མཐོང་ན་ང་རེ་འཇིགས།། ",
  "སྡིག་སྤྱོད་རྣམས་དྲན་ཞིང་སྣང་བ་འཁྲུགས།། རས་ཆུང་པ་ལྷ་ཆོས་ཤིག་ཨེ་དྲན་ཨང་།། དྲན་ན་སྐྱོ་ཤས་ཀྱི་སྙིང་རླུང་ལྡང་།། སྒོམ་ན་རི་ཁྲོད་ཀྱི་གནས་སུ་གཤེགས།། ",
  "བསམ་ན་བླ་མའི་བཀའ་དྲིན་སོམས།། འབྲོས་ན་སྡིག་སྤྱོད་རྩ་ནས་བྲོས།། ",
  "གཏོང་ན་འཇིག་རྟེན་གྱི་བྱ་བ་ཐོངས།། འཛིན་ན་སྒྲུབ་པའི་དམ་བཅའ་ཟུངས།། ",
  "ཤེས་ན་མི་ཚེ་ཆོས་ལ་སྐྱོལ།། ཞེས་གསུངས་པས་རས་ཆུང་པ་ཡང་སྐྱོ་ཤས་དང་ངེས་འབྱུང་དྲག་པོ་གཏིང་ནས་སྐྱེས་ཏེ་སྤྱན་ཆབ་མང་པོ་བསིལ་ཞིང་། ",
  "བླ་མ་ལགས་ད་བདག་ཀྱང་བླ་མའི་བཀའ་བཞིན་ཆོས་བརྒྱད་སྡིག་ཟས་ཀྱི་འཚོ་བ་སྤངས་ནས་སྒོམ་པ་ལགས་པ་ས་འོ་སྐོལ་དཔོན་སློབ་དབེན་པའི་རི་གང་འདྲ་ཞིག་ལ་སྒོམ་དུ་འབྱོན་ཞུས་པའི་ལན་དུ་རྗེ་བཙུན་གྱིས་མགུར་འདི་གསུངས་སོ།། ",
  "ཨེ་མ་འཁོར་བའི་སེམས་ཅན་རྣམས།། ལས་ངན་གྱིས་བསྒྲིབས་པས་མུན་པ་ནག། ",
  "རྣམ་རྟོག་གི་རྐུན་མ་མང་ལ་རྒོད།། བསམ་གཏན་གྱི་ནོར་བུ་འཆོལ་ལས་ཆེ།། ",
  "ཡེངས་མེད་ཀྱི་མེལ་ཚེ་བྱེད་རེ་རན།། མི་སྡིག་ཅན་ལ་འཆི་བ་འོང་སྙམ་མེད།། ",
  "ངེད་རང་རས་ཆུང་གཉིས་ལ་ཕྱི་གངས་ལ་གཤེགས།། འཁོར་བའི་རྒྱུན་ནི་ལམ་འཕྲང་རིང་།།",
  "",
  "དུག་ལྔའི་ཇག་པ་འཚུབ་ལ་རྒོད།། བུ་རིག་པའི་ཁྱེའུ་ཆུང་འཛིན་ལས་ཆེ།། ",
  "ཡེ་ཤེས་ཀྱི་སྐྱེལ་མ་ཚོལ་རེ་རན།། མི་སྡིག་ཅན་ལ་འཆི་བ་འོང་སྙམ་མེད།། ",
  "རང་རེ་རས་ཆུང་གཉིས་ལ་ཕྱི་གངས་ལ་གཤེགས།། སྐྱོན་གྱི་རི་བོ་དཔང་རེ་མཐོ།། ",
  "ཉོན་མོངས་ཀྱི་རྔོན་པ་ཁྱི་རེ་ཚ།། ཏིང་འཛིན་གྱི་རི་དྭགས་གསོད་ལས་ཆེ།། ",
  "ཡང་དག་གི་མཐའ་ལ་འབྲོས་རེ་རན།། མི་སྡིག་ཅན་ལ་འཆི་བ་འོང་སྙམ་མེད།། ",
  "རང་རེ་རས་ཆུང་གཉིས་ལ་ཕྱི་གངས་ལ་གཤེགས།། ",
  "སྒྱུ་མ་ལུས་ཀྱི་ཁང་སྲུལ་ལ།། ཞག་དང་ཟ་མའི་ཆར་པ་བབས།། ",
  "ལོ་དང་ཟླ་བའི་ཐིགས་པས་བརྡུངས།། སྒྱུ་མའི་ཁང་སྲུལ་འཇིག་ལས་ཆེ།། ",
  "འཆི་བྲོད་ཀྱི་ཐིགས་ཚགས་བྱེད་རེ་རན།། མི་སྡིག་ཅན་ལ་འཆི་བ་འོང་སྙམ་མེད།། ",
  "རང་རེ་རས་ཆུང་གཉིས་ལ་ཕྱི་གངས་ལ་གཤེགས།། འཁོར་བའི་རྒྱ་མཚོ་གཏིང་རེ་ཟབ།། ",
  "རིག་པའི་ཁྱེའུ་ཆུང་རྐྱལ་རེ་རན།། འཁྲུལ་པ་འི་རྦ་ལ་གཡེངས་ལས་ཆེ།། ",
  "གཉིས་མེད་ཀྱི་གླིང་དུ་འབྲོས་རེ་རན།། མི་སྡིག་ཅན་ལ་འཆི་བ་འོང་སྙམ་མེད།།",
  "",
  "རང་རེ་རས་ཆུང་གཉིས་ལ་ཕྱི་གངས་ལ་གཤེགས།། ",
  "འཁྲིག་ཆགས་ཀྱི་ནེའུ་ཐང་ཡངས་ལ་ཆེ།། ",
  "ཁྱིམ་ཐབ་ཀྱི་འདམ་རྫབ་གཏིང་རེ་ཟབ།། ངེས་འབྱུང་གི་གླང་པོ་བྱིང་ལས་ཆེ།། ",
  "ཐར་པའི་སྐམ་ས་སྙེག་རེ་རན།། མི་སྡིག་ཅན་ལ་འཆི་བ་འོང་སྙམ་མེད།། ",
  "རང་རེ་རས་ཆུང་གཉིས་ལ་ཕྱི་གངས་ལ་གཤེགས།། ཐེག་དམན་གྱི་ལྟ་སྒོམ་གཡང་ས་ཆེ།། ",
  "བློ་དམན་གྱི་བྱིས་པ་བྱ་བྱེད་མང་།། རིགས་དྲུག་གི་གཡང་ལ་ལྷུང་ལས་ཆེ།། ",
  "མི་སྡིག་ཅན་ལ་འཆི་བ་འོང་སྙམ་མེད།། ",
  "རང་རེ་རས་ཆུང་གཉིས་ལ་ཕྱི་གངས་ལ་གཤེགས།། ",
  "ཞེས་གསུངས་ནས་དཔོན་སློབ་གཉིས་བྱོན་པས་ཚོང་འདུས་ཀྱི་གཞི་བྱེས་ཀྱི་མི་ཕལ་ཆེར་རང་དབང་མེད་པར་དད་པ་སྐྱེས་ནས། རྗེ་བཙུན་ཡབ་སྲས་ལ་བསྙེན་བཀུར་དང་འཚོ་བའི་ཡོ་བྱད་མང་པོ་ཕུལ་རུང་སྡིག་ཟས་དང་འཇིག་རྟེན་ཆོས་བརྒྱད་དུ་འདུག་གསུངས་ནས་མ་བཞེས་པར་ལ་ཕྱི་གངས་ལ་བྱོན་ནོ།། ",
  "འཆི་བྲོད་ཐིགས་ཚགས་མའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་ཡབ་སྲས་གཉིས་ལ་ཕྱིའི་བདུད་འདུལ་ཕུག་མོ་ཆེ་ན་བཞུགས་དུས་མི་མ་ཡིན་གྱི་ཆོ་འཕྲུལ་དྲག་པོ་བྱུང་བས། ",
  "རས་ཆུང་པ་སྐུ་རྒྱབ་ཀྱི་བྲག་ཕུག་གཅིག་ཏུ་ཏིང་ངེ་འཛིན་གྱི་ངང་ལ་སྦས་པའི་ཚུལ་དུ་བཞུགས་པས། ལྷ་འདྲེ་རྣམས་ཀྱིས་རྗེ་བཙུན་ལ་འཇིགས་པ་འི་གཟུགས་སྣ་ཚོགས་སྟོན་ཅིང་མཚོན་ཆ་སྣ་ཚོགས་ཀྱི་ཆར་འབེབས་པ་དང་། ཁྱོད་ཀྱི་ཤ་ཁྲག་དེ་ངེད་རྣམས་ཀྱིས་སུས་ཐོབ་ལ་ཁྱེར་རོ་ཟེར་མི་སྙན་པ་སྣ་ཚོགས་བརྗོད་དུ་བྱུང་བའི་ཚེ་མགུར་འདི་གསུངས་སོ།། ",
  "རྗེ་བླ་མ་རྣམས་ལ་གསོལ་བ་འདེབས།། ཉོན་མོངས་གདུག་རྩུབ་ཞི་བར་བྱིན་གྱིས་རློབས།།",
  "",
  "འོ་ན་ཡི་དྭགས་སྙིང་རེ་རྗེ།། ",
  "འདྲེ་མོའི་དམག་ཚོགས་ལས་རེ་རྨོངས།། ཁྱེད་བསམ་ངན་གདུག་སེམས་གོམས་པས་ན།། སེམས་ཅན་ཡོངས་ལ་འཚེ་བར་འདོད།། ",
  "ཤ་དང་ཁྲག་ལ་ཟ་འདོད་པས།། གསོད་གཅོད་དབུགས་ལེན་ཤིན་ཏུ་བྲོད།། ",
  "ལུས་ངན་ཡི་དྭགས་ནང་དུ་སྐྱེས།། ལས་ངན་སྤྱད་ཅིང་དམྱལ་བར་སྐྱེ།། ཐར་པའི་ས་བོན་མི་དྲན་པས།། ཐར་ཐབས་མེད་པ་ས་སྙིང་རེ་རྗེ།། ང་སྟོང་ཉིད་རྡོ་རྗེའི་གདན་ལ་བཞུགས།། ",
  "རྫུ་འཕྲུལ་ལུས་ཀྱི་བཀོད་པ་ལ།། ཁྱེད་ཁྱེར་རྒྱུ་རྙེད་ན་དགའ་བ་ཡིན།། ",
  "བྱང་ཆུབ་སེམས་ཀྱི་སྙིང་རྗེ་ལ།། འདྲེ་མང་པོ་ཚོགས་ན་དེ་བས་དགའ།། ",
  "ཞེས་གསུངས་ནས། རྗེ་བཙུན་གྱིས་ཟད་པར་ཆུའི་ཏིང་ངེ་འཛིན་ལ་མཉམ་པར་བཞག་པས། དར་ཅིག་ནས་ལྷ་འདྲེའི་དམག་སྔར་བས་ཀྱང་མང་བ་ཆས་བྱུང་སྟེ། ",
  "དེ་རྣམས་ཀྱི་ནང་ནས་བུད་མེད་འཇིགས་སུ་རུང་བ་ཞིག་ན་རེ། ཁོ་ག་རེ་ཟེར་བས། ",
  "གཅིག་གིས་སྔ་སོར་ཆུ་འདིའི་ཐད་ན་འདུག་ཟེར་རྡེའུ་ཞིག་བསྐྱུར་སོང་བས། ",
  "རྗེ་བཙུན་གྱིས་ང་འདི་ན་ཡོད་ཅེས་སྐུ་དངོས་བསྟན་པས་ཀུན་འཇིགས་ནས་བྲོས་སོང་། ",
  "ཡང་སླར་ལོག་ནས་ཆོ་འཕྲུལ་སྣ་ཚོགས་བསྟན་ཀྱང་གླགས་མ་རྙེད་པ་དང་། ལྷ་འདྲེ་རྣམས་ན་རེ་ད་རང་རེ་རྣམས་འདུམས་གྱིས་ཟེར་བས། ",
  "རྗེ་བཙུན་གྱིས་ཐུགས་རྗེ་ཆེན་པོའི་ངང་ནས་མགུར་འདི་གསུངས་སོ།། ",
  "ཁྱོད་ལེགས་པར་ཉོན་དང་མི་མ་ཡིན།། ",
  "ཁྱེད་ལས་ངན་འདྲེ་ཡི་དམག་དཔུང་དེ།། ལས་ངན་སྡིག་པ་རང་ལ་སྡིག། ",
  "ང་སྣང་སྲིད་ཆོས་སྐུར་ཤར་བ་ལ།། འདྲེ་ཡི་དམག་དཔུང་རྒྱན་དུ་ཆེ།། ",
  "ད་ལེགས་པར་ཉོན་ཅིག་ལྷ་འདྲེ་རྣམས།། ཁྱོད་དཀོན་མཆོག་གསུམ་ལ་སྐྱབས་ཚོལ་ན།། གནས་བཟང་པོ་འཆུག་མེད་རྙེད་པ་ཡིན།།",
  "",
  "ཤ་ཁྲག་ཟས་སུ་མི་ཟ་ན།། མཐོ་རིས་ཐར་པ་ཐོབ་པ་ཡིན།། ",
  "འགྲོ་ལ་འཚེ་བ་སྤངས་པ་ན།། བྱང་ཆུབ་ལམ་སྣ་མྱུར་དུ་ཟིན།། ",
  "མི་དགེ་སྡིག་པ་སྤོང་ནུས་ན།། སངས་རྒྱས་བསྟན་ལ་ཞུགས་པ་ཡིན།། ",
  "དགེ་བ་བཅུ་པོ་སྒྲུབ་ནུས་ན།། བླ་མའི་གདམས་ངག་གོ་བ་ཡིན།། ",
  "སྒོ་གསུམ་འཁྲུག་པ་ཞི་ནུས་ན།། རིག་འཛིན་གྲལ་ལ་ཚུད་པ་ཡིན།། ",
  "དམ་བཅའ་སྡོམ་པ་ལེན་ནུས་ན།། འོ་སྐོལ་འདུན་མ་འཆམ་པ་ཡིན།། ",
  "སྡོམ་པ་དམ་ཚིག་སྲུང་ནུས་ན།། ངས་ཀྱང་རྗེས་སུ་འཛིན་པ་ཡིན།། ",
  "ཞེས་གསུངས་པས་ལྷ་འདྲེ་རྣམས་དད་ནས་སྔར་ཐོ་འཚམས་པ་མཐོལ་ལོ་བཤགས་སོ།། ",
  "ད་བཀའི་འབངས་བགྱིད་པས་ཆོས་གནང་བར་ཞུ་ཟེར་བ་ལ། རྗེ་བཙུན་གྱིས་ཀྱང་ཁོང་རྣམས་ལ་སྐྱབས་འགྲོ་སེམས་བསྐྱེད་ཀྱི་ལུང་དང་ལས་རྒྱུ་འབྲས་ཀྱི་ཆོས་བཤད་པས་ཀུན་གྱིས་སྲོག་སྙིང་དང་དམ་བཅའ་རེ་ཕུལ་ནས་སོང་ངོ།། ",
  "དེ་ནས་རྗེ་བཙུན་གྱིས་རས་ཆུང་པ་ལ་མདང་ཁྱོད་ལ་ཇི་ལྟ་བུ་ཞིག་བྱུང་གསུངས་པས། བདག་ལ་འོད་གསལ་གྱི་ངང་ནས་ལྟད་མོ་ཆེན་པོ་རང་བྱུང་། ",
  "མདང་རྗེ་བཙུན་གྱི་གཟིམ་མལ་དུ་གཅིག་གིས་རྡེའུ་ཞིག་བསྐྱུར་སོང་བ་སྐུ་ལ་མ་ཕོག་ལགས་སམ་ཞུས་པས། ",
  "མདང་ང་ཉམས་དགའ་ལ་ལུས་ཆུར་བསྒྱུར་བ་ཡིན་ཏེ། རྡེའུ་ཕོག་པ་ཡིན་ནམ་སྟོད་འདི་ན་མི་བདེ་བའི་ཉམས་ཤིག་འདུག་ལྟོས་དང་གསུང་། ",
  "ཡང་རྗེ་བཙུན་སྐུ་ལུས་ཆུར་བསྒྱུར་བས་རས་ཆུང་པ་ས་རྡེའུ་གསལ་བས་རྗེ་བཙུན་སྐུ་ཁམས་བདེ་བར་གྱུར་ཏོ།། ",
  "དེ་ནས་བུ་སློབ་གཞན་ཡང་མང་པོ་ཕེབས་བྱུང་བ་དང་། རྗེ་བཙུན་ལ་ཕྱིའི་མདུན་གྱི་རི་མཐོན་པོ་ཞིག་ཡོད་པ་དེར་སྐྱོ་སངས་ལ་འགྲོ་གསུངས་པས། ",
  "འཁོར་རྣམས་ཀྱིས་ད་སྐུ་ན་བགྲེས་པས་མི་ཐར་བས་མི་ཕེབས་པར་ཞུ་ཞུས་པས། ",
  "ལས་སླ་འདི་ལྟར་བྱས་པས་ཆོག་གསུངས་ནས་མགུར་འདི་གསུངས་སོ།། ",
  "བླ་མ་རྣམས་ལ་ཕྱག་འཚལ་ལོ།།",
  "",
  "ང་མི་ལ་རི་རྩེར་འགྲོ་འདོད་པས།། མི་ལ་རས་པ་རྒས་པ་དང་།། འབྱུང་བཞི་རྒུད་ནས་འགྲོ་མ་ནུས།། བེམ་པོའི་རི་ཁྱོད་ལྗར་གྱིས་ཉོལ།། ",
  "ཞེས་གསུངས་མ་ཐག་རི་མགོ་གུག་བྱུང་བའི་རྩེར་རྗེ་བཙུན་གྱིས་ཞབས་བཞག་པ་དང་ཡང་གྱེན་དུ་ལངས་སོང་། ",
  "དེར་རི་རྩེ་ན་འཇའ་འོད་འཁྲིགས་པའི་དབུས་སུ་རེ་ཞིག་བཞུགས་ནས། སླར་ཡང་འཕུར་ནས་ཕེབས་ཏེ་ང་ལ་རི་རྩེར་ཆང་འདྲེན་མཁན་ཡང་བྱུང་གསུངས་པས། ",
  "བདག་ཅག་རྣམས་ཀྱང་དེར་སླེབ་པའི་ཐབས་ཞུ། ཆང་ཇི་ལྟར་བྱུང་ཞུས་པས། ",
  "རི་རྩེར་འགྲོ་ན་གདམས་ངག་འདི་ལྟར་སྒོམ་དགོས་ཞེས་མགུར་འདི་གསུངས་སོ།། ",
  "རི་ལས་ལྟ་འདོད་བུ་སློབ་རྣམས།། འཛིན་ན་རང་སེམས་འོད་གསལ་ཟུངས།། ",
  "གཅུན་ན་རེ་མིག་ལྟར་གྱིས་ཆུན།། འཆིང་ན་རྒྱ་མདུད་ལྟར་གྱིས་ཆིངས།། འཛིན་ན་ལྕགས་ཀྱུ་ལྟར་གྱིས་ཟུངས།། ",
  "དེ་ལྟར་བསྒོམས་ན་ཐར་པ་ཡི།། ",
  "རི་རྩེར་བསླེབས་ནས་ལྟད་མོ་ལྟ།། ཉམས་མྱོང་ཆང་ལ་འཐུང་བ་ཡིན།། ",
  "སྐལ་ལྡན་ཕོ་མོ་ནང་དུ་ཤོག། ",
  "ལྟས་དང་སྟོན་མོས་ཚིམ་པར་བྱེད།། ",
  "སྐལ་མེད་རྣམས་ནི་ཕྱིར་ལ་ཁྱེད།། ",
  "ཆང་རང་འཐུང་དག་མི་ནུས་ཏེ།། སིངས་པོ་འཐུང་ཡང་མི་ནུས་སམ།། ",
  "བྱང་ཆུབ་སྒྲུབ་དག་མི་ནུས་ཏེ།། མཐོ་རིས་སྒྲུབ་ཀྱང་མི་ནུས་སམ།། ཞེས་གསུངས་པས། ",
  "རས་ཆུང་པ་ན་རེ་བྱང་ཆུབ་ཀྱང་སྒྲུབ་ནུས་ལགས། ཆང་ཡང་འཐུང་བས་གནང་བར་ཞུ་ཟེར་བའི་ལན་།",
  "",
  "འོ་ན་དྲིན་མཆོག་མར་པ་འི་ལུགས་ཀྱིས་ཆང་འདི་ལྟར་འཐུངས་ཞེས་མགུར་འདི་གསུངས་སོ།། ",
  "སྙིང་པོའི་དོན་ལ་མངའ་བརྙེས་ཤིང་།། ",
  "གཉུག་མའི་དོན་ལ་རྒྱུན་ཆད་མེད།། ",
  "སྒྲ་སྒྱུར་མར་པའི་ཞབས་ལ་འདུད།། ཕ་ཁོང་གི་མཚན་ཉིད་འདི་འདྲ་སྟེ།། ",
  "ནམ་མཁའ་བཞིན་དུ་གསལ་ལ་དག། ཉི་ཟླ་བཞིན་དུ་ཀུན་ལ་ཁྱབ།། ",
  "འདམ་བུའི་ཚལ་བཞིན་མཐོ་དམན་མེད།། ",
  "སངས་རྒྱས་རྒྱལ་པོ་ལྷོ་བྲག་པ།། འབྲལ་མེད་གཙུག་གི་རྒྱན་དུ་བཞུགས།། ",
  "རིགས་དྲུག་གཙོ་བོ་མི་རྣམས་ཀྱང་།། ",
  "དཔྱིད་དང་སྟོན་གྱི་དུས་རྟག་ཏུ།། སྙིང་པོ་མེད་པའི་སོ་ནམ་ལ།། སེར་མོ་ཆང་གི་ཡོ་ལང་བྱེད།། ",
  "འོ་སྐོལ་ཆང་ཞིག་བཙོས་ནས་འཐུང་།། ",
  "ཆང་གི་འཚོད་ལུགས་བཤད་ཙ་ན།། སྐུ་གསུང་ཐུགས་ཀྱི་སྒྱེད་བུ་བཙུགས།། ",
  "སྟོང་པ་ཉིད་ཀྱི་ཟངས་ནང་དུ།། དཀར་མོ་དད་པའི་ནས་ཤིག་བླུགས།། ",
  "དྲན་པ་སྙིང་རྗེའི་ཆུ་ཞིག་བླུགས།། ",
  "ཡེ་ཤེས་ཆེན་པོའི་མེ་ཞིག་སྦར།། མཐའ་དབུས་མེད་པར་ཆན་དུ་བཙོས།། ",
  "མཉམ་པ་ཉིད་ཀྱི་ཐང་དཀྱིལ་དུ།། བདེ་བ་ཆེན་པོའི་ཕྱར་བར་བདལ།། གདམས་ངག་དམ་པའི་ཕབས་ཤིག་བཏབ།། ",
  "ཚད་མེད་བཞི་ཡི་མལ་དུ་ཉལ།། དུ་མ་རོ་གཅིག་གླུམ་དུ་ལངས།། འདུ་བྱེད་རྫ་མའི་ནང་དུ་བླུགས།། ",
  "ཐབས་ཤེས་གཉིས་སུ་མེད་པར་བསིངས།། ཡེ་ཤེས་ལྔ་ཡི་ཆང་དུ་ངར།། འདོད་དགུ་འབྱུང་བའི་ཐེམ་ཁུང་ནས།། ཟག་མེད་བདུད་རྩིའི་ཆང་བཙགས་པས།། རྒྱུ་ལ་རྣམ་དག་ཧེ་རུ་ཀ། རྐྱེན་ལ་ཆོས་དབྱིངས་ཧེ་རུ་ཀ། མདོག་ལ་པདྨ་ཧེ་རུ་ཀ། རོ་ལ་རྡོ་རྗེ་ཧེ་རུ་ཀ། དྲི་ལ་སྣ་ཚོགས་ཧེ་རུ་།",
  "རེག་ལ་སྒེག་པའི་ཧེ་རུ་ཀ། ད་ནི་རྣལ་འབྱོར་ཆང་འཐུང་སྟེ།། ",
  "དང་པོ་ཆོས་སྐུར་གསལ་ལ་དག། ",
  "གཉིས་པ་ལོངས་སྐུར་རྫོགས་སངས་རྒྱས།། གསུམ་པ་སྤྲུལ་སྐུར་ཅིར་ཡང་སྣང་།། ",
  "རྒྱུན་ཆད་མེད་པའི་སིངས་པོ་ལ།། སྐལ་ལྡན་བདུད་རྩིར་འཐུང་སྟེ་མཆི།། ",
  "སྐལ་མེད་འཐུང་མཁན་བྱུང་དོགས་མེད།། ",
  "ཡང་ཅིག་འཐུང་བའི་དཔེ་བཤད་ན།། མྱོང་འཛིན་དག་པའི་ཆང་ཕུད་དེ།། ཆོས་ཉིད་ངང་དུ་བསིངས་ནས་ནི།། སུམ་ལྡན་བླ་མ་སངས་རྒྱས་མཆོད།། ",
  "ཐབས་ཤེས་ལྡན་པའི་འབྲིང་པོ་དེ།། དམ་ཚིག་ངང་དུ་བཀུག་བཀུག་ནས།། དཀྱིལ་འཁོར་ལྷ་ཚོགས་མཉེས་པར་བྱས།། ",
  "མཆོག་ཐུན་མོང་གཉིས་ཀྱི་སིངས་པོ་དེ།། ཉམས་མྱོང་ངང་དུ་བསྐྱངས་ནས་ཀྱང་།། ",
  "རང་གཞན་ཀུན་གྱི་འདོད་པ་སྒྲུབ།། ",
  "ད་མཛེས་པ་དྲུག་གི་ཆང་སྐྱོགས་སུ།། སྙན་བརྒྱུད་དག་པའི་ཆང་ཡོད་དེ།། ཆང་དེ་འཐུངས་ན་བདེ་བ་འབར།། ",
  "རོ་དེ་མྱང་ན་མྱ་ངན་འདའ།། ",
  "དེ་རྣལ་འབྱོར་ཆང་གི་འཐུང་ལུགས་ཡིན།། ",
  "ཀུན་ལ་མེད་པའི་ཁྱད་ཆོས་ཡིན།། ",
  "དེ་ངོ་མཚར་སྤྱོད་པ་རྨད་དུ་བྱུང་།། ",
  "ཨེ་མ་ཡ་མཚན་མི་ཆེའམ།། ཞེས་གསུངས་པས་བུ་སློབ་ཀུན་ངེས་ཤེས་སྐྱེས་པར་གྱུར་ཏོ།། བདུད་འདུལ་ཕུག་མོ་ཆེ་དེར་སྐྱོ་སངས་ལ་བྱོན་པ་ཆང་གླུའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་རས་ཆུང་པ་དང་འབྲི་སྒོམ་རས་པ་ལ་སོགས་ཏེ་བུ་སློབ་འགའ་དང་བཅས་རམ་སྡིངས་གནམ་ཕུག་ན་བཞུགས་པའི་ཚེ། ",
  "རས་ཆུང་པ་དང་འབྲི་སྒོམ་རས་པ་གཉིས་ནཱ་རོ་མཻ་ཏྲིའི་ལྟ་སྒོམ་ལས་འཕྲོས་པ་འི་བགྲོ་གླེང་མང་དུ་མཛད་པ་ལས། རྗེ་བཙུན་གྱིས་ཁྱེད་གཉིས་ངའི་གླུ་འདི་ཉོན་ལ་དེ་ནས་གླེང་མོ་གྱིས་ཤིག་གསུངས་ནས་མགུར་འདི་གསུངས་སོ།།",
  "",
  "ཉམས་དགའ་འོ་ཐ་སྙད་བྲལ་བས་སྐྱིད།། ",
  "རྗེ་དྲིན་ཅན་གྱི་བླ་མ་གཙུག་ན་བཞུགས།། ",
  "འབྲལ་མེད་ཀྱི་རྟོགས་པ་རྒྱུད་ལ་ཤར།། ཁྱོད་སྤྱོད་ཁམས་ཅན་གྱི་སྟོན་སྒོམ་གཉིས།། ཉེར་ལེན་ནང་ནས་མ་འཕྲོད་ན།། ཀུ་ཅོ་བྱེད་པ་ང་རྒྱལ་ཡིན།། ",
  "ལར་སྒྲོ་འདོགས་ནང་ནས་ཆོད་པ་ལ།། མཐའ་བྲལ་གྱི་ལྟ་བ་མི་ཟེར་རམ།། ལུང་རིགས་དང་འབྲེལ་བ་ཞིག་རྒྱན་དུ་ཆེ།། ",
  "རྣམ་རྟོག་ཆོས་སྐུར་ཐིམ་པ་ལ།། རང་བྱུང་གི་སྒོམ་པ་མི་ཟེར་རམ།། ཉམས་མྱོང་དང་འབྲེལ་བ་ཞིག་རྒྱན་དུ་ཆེ།། ",
  "ཚོགས་དྲུག་རང་སར་དག་པ་ལ།། རོ་སྙོམས་ཀྱི་སྤྱོད་པ་མི་ཟེར་རམ།། དུས་ཚོད་དང་འབྲེལ་བ་ཞིག་རྒྱན་དུ་ཆེ།། ",
  "བདེ་སྟོང་གི་ཉམས་མྱོང་སྐྱེས་པ་ལ།། སྙན་བརྒྱུད་ཀྱི་གདམས་ངག་མི་ཟེར་རམ།། དབང་བཞི་དང་འབྲེལ་བ་ཞིག་རྒྱན་དུ་ཆེ།། ",
  "སྟོང་ཉིད་ཀྱི་གསལ་སྣང་བྱེད་པ་ལ།། ས་ལམ་གྱི་རིམ་པ་མི་ཟེར་རམ།། ལམ་རྟགས་དང་འབྲེལ་བ་ཞིག་རྒྱན་དུ་ཆེ།། ",
  "རང་སེམས་ཟད་སར་སྐྱོལ་བ་ལ།། ཚེ་གཅིག་གི་སངས་རྒྱས་མི་ཟེར་རམ།། སྐུ་བཞི་དང་འབྲེལ་བ་ཞིག་རྒྱན་དུ་ཆེ།། ",
  "ལུང་རིགས་དང་མན་ངག་ལྡན་པ་ལ།། བརྒྱུད་ལྡན་གྱི་བླ་མ་མི་ཟེར་རམ།། ཐུགས་རྗེ་དང་འབྲེལ་བ་ཞིག་རྒྱན་དུ་ཆེ།། ",
  "དད་ལྡན་སྙིང་རྗེ་ཆེ་བ་ལ།། སྣོད་ལྡན་གྱི་སློབ་མ་མི་ཟེར་རམ།། མོས་གུས་དང་འབྲེལ་བ་ཞིག་རྒྱན་དུ་ཆེ།།",
  "",
  "ལར་སེམས་ཐག་ལྟ་བས་གཅོད་པ་ཡིན།། ",
  "ཉམས་སུ་བསྒོམས་པས་ལེན་པ་ཡིན།། ",
  "སྤྱོད་པས་མཐའ་རུ་འདོན་པ་ཡིན།། ",
  "མངོན་དུ་སྐུ་བཞི་བྱེད་པ་ཡིན།། ",
  "འབྲས་བུ་སེམས་སུ་འདོད་པ་ཡིན།། ",
  "ཐམས་ཅད་གཅིག་ཏུ་རྟོགས་པ་ཡིན།། ",
  "ཞེས་གསུངས་པས་ཀུན་གྱིས་སྒྲོ་འདོགས་ཆོད་པར་གྱུར་ཏོ།། ",
  "ཡང་རྗེ་བཙུན་གྱིས་རས་ཆུང་པ་ལ་ཆོས་སྙིང་ནས་བྱེད་ན་འདི་དག་དགོས་གསུངས་ནས་མགུར་འདི་གསུངས་སོ།། ",
  "རིག་འཛིན་བུ་སློབ་ཚུར་ཉོན་དང་།། ཆོས་ཉམས་སུ་ལེན་ན་འདི་དག་དགོས།། ",
  "ཡོན་ཏན་ཐམས་ཅད་བསྐྱེད་པ་ཡི།། དུས་གསུམ་སངས་རྒྱས་བླ་མ་དེ།། ཆོས་སྐུ་རང་དུ་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། ཞལ་ནས་གསུངས་པའི་གདམས་ངག་དེ།། དུག་ལྔ་འཇོམས་པའི་སྨན་མཆོག་ཡིན།། ",
  "བདུད་རྩི་རང་དུ་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། བླ་མའི་མཛད་སྤྱོད་རྣམ་ཐར་གྱི།། ",
  "མངོན་སྤྱོད་ཕྲིན་ལས་སྒྲུབ་པ་དེ།། སྤྲུལ་སྐུ་རང་དུ་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། སེམས་མི་འགྱུ་དགུ་འགྱུའི་དྲན་རྟོག་འདི།། ",
  "སྐྱེས་ཀྱང་སྐྱེ་མེད་གཞི་རྩ་བྲལ།། དྲན་པ་ཡེངས་མེད་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། ཉོན་མོངས་དུག་མཚོའི་རྦ་རླབས་འདི།། ",
  "ཤིང་ཐག་མེ་ཡིས་ཚིག་པ་བཞིན།། ",
  "འཆིང་བ་མེད་པར་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། འདོད་ཁམས་ལྷ་ཡི་བདེ་བ་ཡང་།། ནམ་ཟླ་དུས་བཞིའི་འགྱུར་ལྡོག་བཞིན།། ",
  "འཁོར་བ་བདེ་མེད་དུ་ཡིད་ཆེས་དགོས།།",
  "",
  "བློ་ལ་ངེས་ཤེས་ཚུད་དམ་རས་ཆུང་པ།། ལར་འདུས་བྱས་ཆོས་རྣམས་ཐམས་ཅད་ནི།། མི་རྟག་ནམ་མཁའི་གློག་དང་འདྲ།། འབབ་ཆུ་དང་ནི་སྤོས་རྒྱ་བཞིན།། ",
  "ཚེ་འདི་ལོང་མེད་དུ་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། ངེས་པར་རང་གཞན་ཐམས་ཅད་འཆི།། གཅིག་ཀྱང་མི་སྡོད་འཆི་བས་ན།། འཆི་མེད་སྒྲུབ་ལ་ཡིད་ཆེས་དགོས།། ",
  "བློ་ལ་ངེས་ཤེས་ཚུད་དམ་རས་ཆུང་པ།། ཞེས་གསུངས་པས་བུ་སློབ་ཀུན་ལ་ངེས་ཤེས་ལྷག་པར་སྐྱེས་སོ།། ",
  "དེ་ནས་གཉའ་ནང་གི་ཉ་མ་རྣམས་ཀྱིས་རས་ཆུང་པ་མཆོད་གནས་ལ་སྤྱན་འདྲེན་དུ་བྱུང་བ་ལ། ",
  "རྗེ་བཙུན་གྱིས་ཀྱང་ཟླ་བ་ཕྱེད་ཀྱི་བར་བཀའ་གནང་ནས་སོང་ཞིང་རས་པ་གཞན་རྣམས་ཀྱང་ལྡོམ་བུ་ལ་སོང་བའི་བར་ལ། ",
  "མཛེས་སེ་དང་ཁུ་བྱུག་ལ་སོགས་ཏེ་བྲིན་པ་འི་ཡོན་བདག་དང་ཉ་མ་འགས་མཇལ་དུ་འོངས་པ་ལས། ",
  "རྗེ་བཙུན་ཆ་ལུགས་ལྷུག་པ་ར་བཞུགས་འདུག་པས། ཉ་མ་རྣམས་ཀྱིས་དྲུང་དུ་འགྲོ་མ་ཕོད་པ་ལས་མཛེས་སེས་ཕྱིན་ནས་སྐུ་ལ་ན་བཟའ་ཕུལ་ནས་ཀུན་དྲུང་དུ་འཛོམ་པ་དང་། ཉ་མ་རྣམས་ཀྱིས་རྗེ་བཙུན་ལགས་ཆ་ལུགས་ལྷུག་པ་ར་སྟོན་པ་འདི་ལ། ",
  "ངེད་འཇིག་རྟེན་པ་རྣམས་ངོ་ཚར་བྱེད་པ་ལགས་པ་ས། སྦ་གསང་དུམ་རེ་མཛད་ན་ཐུགས་རྗེ་ཆེ་བར་གདའ་ཞུས་པས། རྗེ་བཙུན་གཅེར་བུར་ཀོག་བཞེངས་ཏེ་མགུར་འདི་གསུངས་སོ།། ",
  "ང་རྟག་ཏུ་མི་ཡུལ་འགྲིམས་འགྲིམས་ནས།། རང་ཡུལ་ངང་གིས་བརྗེད་དེ་ཐལ།། ",
  "དམ་པའི་རྗེ་དང་འགྲོགས་འགྲོགས་ནས།། ཉེ་འབྲེལ་ངང་གིས་བརྗེད་དེ་ཐལ།། ",
  "ལྷ་ཆོས་དོན་དུ་གཉེར་གཉེར་ནས།། མི་ཆོས་ངང་གིས་བརྗེད་དེ་ཐལ།། ",
  "གཅིག་པུར་རི་ཁྲོད་འགྲིམ་འགྲིམས་ནས།། གཡེང་བ་ངང་གིས་བརྗེད་དེ་ཐལ།།",
  "",
  "སྤྲ་སྤྲེའུའི་ཡང་རྩལ་བལྟས་བལྟས་ནས།། བེའུ་ལུག་ངང་གིས་བརྗེད་དེ་ཐལ།། ",
  "མེ་ལྕགས་རྣོན་པོ་བཅངས་བཅངས་ནས།། ཁྱིམ་མཚེས་ངང་གིས་བརྗེད་དེ་ཐལ།། ",
  "དཔོན་མེད་གཡོག་མེད་བསྡད་བསྡད་ནས།། ཞེ་ས་ངང་གིས་བརྗེད་དེ་ཐལ།། ",
  "གཅིག་པུར་བག་ཡངས་བྱེད་བྱེད་ནས།། ངོ་ཚ་ངང་གིས་བརྗེད་དེ་ཐལ།། ",
  "སེམས་ལ་གང་བྱུང་བྱེད་བྱེད་ནས།། སྦ་གསང་ངང་གིས་བརྗེད་དེ་ཐལ།། ",
  "ལུས་ལ་གཏུམ་མོ་སྦར་སྦར་ནས།། གོས་ཚོ་ངང་གིས་བརྗེད་དེ་ཐལ།། ",
  "མི་རྟོག་ཡེ་ཤེས་བསྒོམས་བསྒོམས་ནས།། རྣམ་རྟོག་ངང་གིས་བརྗེད་དེ་ཐལ།། ",
  "འོད་གསལ་ཟུང་འཇུག་བསྒོམས་བསྒོམས་ནས།། སྤྲོས་པ་ངང་གིས་བརྗེད་དེ་ཐལ།། ",
  "དེ་དག་བརྗེད་པ་བཅུ་གཉིས་ཏེ།། རྣལ་འབྱོར་ང་ཡི་ཆོས་ལུགས་ཡིན།། ",
  "ཉ་མ་རྣམས་ཀྱང་དེ་ལྟར་མཛོད།། ང་གཟུང་འཛིན་མདུད་པ་གྲོལ་བ་ལ།། ཁྱོད་ཡོན་མཆོད་ཀྱི་སྲོལ་ཀ་མ་རེ་མཛོད།། ",
  "ལར་བཅོས་མ་གཅིག་ལ་བྱང་ཆུབ་རེ།། མི་ཁྱེད་ཀྱི་ལྷ་ཆོས་དཀའ་མོར་གདའ།། ",
  "ང་གཅིག་པུར་བག་ཡངས་བསྡད་པ་ཡིན།། ",
  "ངོ་ཚ་ན་ཟོག་དང་ཁྲམ་མ་བྱེད།། ",
  "ངས་བཅོས་མའི་སྤྱོད་པ་བྱེད་མི་ཤེས།། ",
  "ཞེས་གསུངས་པའི་མཐར་ཉ་མ་རྣམས་ཀྱིས་བསྙེན་བཀུར་ཕུན་སུམ་ཚོགས་པ་བྱས་ནས་སོང་ངོ།། ",
  "དེ་ནས་རས་ཆུང་པ་ས་ཀྱང་ཉ་མ་རེའི་ཁྱིམ་དུ་ཞག་རེ་ལས་མ་བསྡད་རུང་ཡུན་རིང་འགོར་ནས་རྗེ་བཙུན་གྱི་དྲུང་དུ་འོངས་པས། གནམ་སྒོ་མནན་འདུག་པ་དང་། ང་ཡུན་རིང་འགོར་བ་ལ་ཐུགས་མ་མཉེས་པ་ཡིན་བསམས་ནས་ཞུ་དབྱངས་འདི་ཕུལ་ལོ།།",
  "",
  "དམ་ཆོས་གཉུག་མའི་ངང་ལ་གཟའ་གཏད་མེད།། ",
  "གཟའ་གཏད་བྱུང་ན་གཉུག་མ་མིན།། ",
  "རྫོགས་པ་ཆེན་པོ་ལ་ཕྱོགས་རིས་མེད།། ",
  "ཕྱོགས་རིས་བྱུང་ན་རྫོགས་ཆེན་མིན།། ",
  "ཕྱག་རྒྱ་ཆེན་པོ་ལ་དགག་སྒྲུབ་མེད།། ",
  "དགག་སྒྲུབ་བྱུང་ན་ཕྱག་ཆེན་མིན།། ",
  "ཉམས་བདེ་བ་ཆེན་པོ་ལ་གསལ་འགྲིབ་མེད།། ",
  "གསལ་འགྲིབ་བྱུང་ན་བདེ་ཆེན་མིན།། ",
  "དབུ་མ་ཆེན་པོ་ལ་ངོས་བཟུང་མེད།། ",
  "ངོས་བཟུང་བྱུང་ན་དབུ་མ་མིན།། ",
  "བདག་རས་ཆུང་རྒྱལ་ཁམས་བསྐོར་དུ་འགྲོ།། ",
  "ཕ་རྗེ་བཙུན་སྐུ་ཁམས་ཅི་བདེར་བཞུགས།། ",
  "ཞེས་ཞུས་པས་རྗེ་བཙུན་གྱིས་གནམ་སྒོའི་སྟེང་ནས་མགུར་འདི་གསུངས་སོ།། ",
  "སེམས་ལས་གཞན་པ་འི་སངས་རྒྱས་མེད།། ",
  "ལམ་རྩ་དང་རླུང་ལས་མྱུར་བ་མེད།། ",
  "སྐྱབས་དཀོན་མཆོག་གསུམ་ལས་གཉན་པ་མེད།། ",
  "ཉམས་བདེ་སྟོང་གཉིས་ལས་བཟང་བ་མེད།། ",
  "དྲིན་དམ་པ་རྗེ་ལས་ཆེ་བ་མེད།། ",
  "དེ་འགྲོ་བ་ཡོངས་ཀྱི་སྤྱི་བོར་ཁུར།། མ་ནོར་གདམས་པ་ཉམས་སུ་ལོངས།། ",
  "ངེས་ཤེས་རྒྱུད་ལ་སྐྱེས་པ་ཡིན།། ",
  "རྟོགས་ཚད་རང་ལས་རྙེད་ཙ་ན།། བརྒྱུད་པའི་གདམས་ངག་ཐེབས་པ་ཡིན།། ",
  "རང་གིས་སེམས་ཐག་ཆོད་ཙ་ན།། ཡིད་ཆེས་དྲོད་རྟགས་འཕྲལ་ལ་འབྱུང་།།",
  "",
  "བྱམས་པ་རྒྱུད་ལ་སྐྱེས་ཙ་ན།། སེམས་ཅན་སྙིང་རྗེས་ཟིན་པ་ཡིན།། ",
  "བླ་མ་སངས་རྒྱས་སུ་མཐོང་ཙ་ན།། བྱིན་རླབས་ངང་གིས་འཇུག་པ་ཡིན།། ",
  "ཟུང་སྡེབས་ཀྱི་ཚིག་རྐང་འགའ་ཟུང་པོ།། དོན་གོ་བས་བསམས་ན་ཆོས་སུ་ཡོད།། ",
  "མ་གོ་འགྱུར་འགུགས་དབྱངས་སུ་གདའ།། ",
  "བུ་རས་ཆུང་སྐུ་ཁམས་བདེ་ལགས་སམ།། ཕ་རྒན་ང་བདེ་མོའི་ངང་ན་གདའ།། ",
  "ཞེས་གསུངས་ནས་གནམ་སྒོ་ཕྱེ་སྟེ་ནང་དུ་སླེབ་པ་དང་། ད་རེས་དག་ངས་ཀུ་རེ་བྱས་པ་ཡིན་ཏེ། ལར་རང་ད་དུང་ཁྱོད་ལ་ཆོས་བརྒྱད་ཀྱི་སྣང་བ་ཆེན་པོ་འདུག་པས་དེ་སྤངས་ནས་རི་ལ་སྒོམ་ནུས་དགོས་གསུངས་ནས་མགུར་འདི་གསུངས་སོ།། ",
  "རྗེ་བླ་མའི་བྱིན་རླབས་རི་ལ་ཞུགས།། ",
  "གནས་རི་ཁྲོད་ཟིན་པར་བྱིན་གྱིས་རློབས།། ",
  "ཁྱོད་སྐལ་བ་ཅན་གྱི་རས་ཆུང་པ།། སེམས་དབང་པོ་སྒྲིམས་ལ་གླུ་ལ་ཉོན།། ",
  "དབེན་གནས་རི་ཁྲོད་འཛིན་དུས་སུ།། ཉེ་བའི་ཁ་ཚིས་མ་དྲན་ཅིག། དྲན་ན་དགྲ་སྡང་གསོན་ལངས་བྱེད།། ",
  "བླ་མའི་དྲུང་དུ་སྒོམ་དུས་སུ།། ཚོགས་གསོག་གི་ཁ་ལན་མ་དྲན་ཅིག། ",
  "དྲན་ན་སྤྱོད་ངན་དམག་དཔུང་འཁྲུག། འབྱུང་པོ་ལ་གཏོར་མ་གཏོང་དུས་སུ།། གཏོར་རིལ་གྱི་གསོག་འཇོག་མ་དྲན་ཅིག། ",
  "དྲན་ན་རང་ཉིད་འབྱུང་པོར་འགྲོ།། ",
  "ཡེངས་མེད་ཀྱི་བསམ་གཏན་སྒོམ་དུས་སུ།། གྲོགས་པོ་ལ་མཇལ་ཕྲད་མ་བྱེད་ཅིག། ",
  "བྱས་ན་མཆེད་གྲོགས་ཀྱི་དགེ་སྦྱོར་སྤུར།། དཀའ་ཐུབ་ཀྱི་སྙིང་རུས་བྱེད་དུས་སུ།། ཤ་ཆང་གི་ཞིམ་ལྟོ་མ་དྲན་།",
  "",
  "དྲན་ན་ཡི་དྭགས་ཀྱི་གནས་སུ་སྐྱེ།། ",
  "སྙན་བརྒྱུད་ཀྱི་ཐབས་ལམ་སྒོམ་དུས་སུ།། ཤེས་འདོད་ཀྱི་སློབ་གཉེར་མ་དྲན་ཅིག། ",
  "དྲན་ན་ལོག་པའི་ལམ་དུ་འཇུག། ",
  "དབེན་པའི་རི་ལ་སྡོད་དུས་སུ།། འགྲོ་འདོད་བྱ་ར་མ་དྲན་ཅིག། ",
  "དྲན་ན་ཡིད་ངན་འཕྲལ་ལ་ལྡང་།། བུ་སྙིང་རུས་ཀྱི་ལྷ་ཆོས་མགོ་བོ་ཐོན།། ",
  "སྡུག་སྒུར་གྱིས་འཁོར་བའི་སྡུག་བསྔལ་སྤོངས།། ",
  "སྨོན་ལམ་གྱི་འབྲེལ་པ་འི་བུ་སློབ་ལ།། ཕ་ཡིས་རྟོགས་པ་སྐྱེ་བར་ཤོག། ",
  "སྣང་སྲིད་ཆོས་སྐུའི་རྟོགས་པ་འདི།། ",
  "བུ་ཡི་ཉམས་ལ་རྫོགས་པར་ཤོག། ",
  "ཅེས་གསུངས་པས་རས་ཆུང་པ་འི་མཚང་ལ་ཕོག་ནས་ཕྱག་འཚལ་ཞིང་ཞུ་དབྱངས་འདི་ཕུལ་ལོ།། ",
  "ཕ་བླ་མའི་བཀའ་དྲིན་ལྷ་ཆོས་བྱེད།། ",
  "སེམས་འཕྲེང་བའི་དྲིན་ཅན་ཕ་མ་བསྐྱུར།། སྤོང་དཀའ་བའི་ཕ་ཡུལ་རྒྱབ་ཏུ་སྤངས།། ",
  "གྲོགས་ཉེ་བའི་གདུང་སེམས་ཤིག་ད་དུང་འདུག། ",
  "འཕྲལ་ཟས་ནོར་གོས་གསུམ་གསོག་འཇོག་བཤོལ།། ",
  "སེར་སྣ་དང་སྡིག་གསོག་གི་མཐུན་རྐྱེན་མེད།། ",
  "དཀའ་ཐུབ་དང་བཅུད་ལེན་གྱི་བྲག་ལ་བསྒོམས།། ",
  "སེམས་གསོག་འཇོག་གི་སྣང་བ་ཞིག་ད་དུང་འདུག། ",
  "མཇལ་ནི་གྲུབ་ཐོབ་དངོས་དང་མཇལ།། ",
  "ཐོབ་ནི་སྙན་བརྒྱུད་ཀྱི་གདམས་ངག་ཐོབ།། ",
  "སྒོམ་ནི་ཡེངས་མེད་དུ་བརྩོན་འགྲུས་བྱེད།།",
  "",
  "མཇལ་འདོད་དང་ཞུ་འདོད་ཅིག་ད་དུང་འདུག། ",
  "བྱེད་ནི་ཕ་ཡི་ཞབས་ཏོག་བྱེད།། ",
  "སྒྲུབ་ནི་ཚེ་གཅིག་གི་སངས་རྒྱས་སྒྲུབ།། ",
  "བཞུགས་ནི་རི་ཁྲོད་ཀྱི་གནས་སུ་བཞུགས།། ",
  "བྱ་བློ་དང་བྱེད་བློ་ཞིག་ད་དུང་འདུག། ",
  "རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང་།། བུའི་སྣང་བ་འགྱུར་བར་བྱིན་གྱིས་རློབས།། ",
  "ཞེས་ཞུས་པས་རྗེ་བཙུན་གྱིས་རས་ཆུང་པ་ལ་ཞལ་ཏ་མང་པོ་གནང་བས་ཐུགས་སྐྱེད་ཤིན་ཏུ་ཆེ་བར་བྱུང་བ་ཡིན་ནོ།། ",
  "དེ་ནས་རྗེ་བཙུན་ཡབ་སྲས་གཉའ་ནང་པ་རྣམས་ཀྱིས་གྲོད་ཕུག་ཏུ་སྤྱན་དྲངས་སོ།། ",
  "རམ་སྡིངས་གནམ་ཕུག་མའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ལ་གཉའ་ནང་པ་འི་ཡོན་བདག་རྣམས་ཀྱིས་ཞབས་ཏོག་ཕུན་སུམ་ཚོགས་པ་བགྱིད་ཅིང་། རྗེ་བཙུན་གྲོད་ཕུག་ན་བཞུགས། ",
  "རས་ཆུང་པ་ཕུག་པ་གོང་མ་ན་བཞུགས་པའི་ཚེ། ",
  "བླ་མ་ཡི་དམ་མཁའ་འགྲོ་རྣམས་ཀྱིས་རས་ཆུང་པ་འི་ཐུགས་རྒྱུད་མནལ་ལམ་གྱི་བརྡས་བསྐུལ་ཏེ། རྗེ་བཙུན་ལ་གསོལ་བ་བཏབ་པའི་ངོར་རྗེ་བཙུན་རང་གི་རྣམ་པར་ཐར་པ་གསུངས་སོ།། ",
  "དེ་ནས་རས་ཆུང་པ་དབུས་སུ་འབྱོན་པའི་ཐུགས་འདུན་དྲག་པོ་རང་ཡོད་པ་ལས། ཉ་མ་འགའ་ཞིག་ཡབ་པས་ཀྱང་སྲས་རྒྱ་གར་འཁོར་བ་ཁྱད་པར་དུ་འཕགས་ཟེར་ཉ་མ་གཞོན་པ་རྣམས་རས་ཆུང་པ་འི་དྲུང་དུ་འགྲོ། ",
  "རྒན་པ་རྣམས་རྗེ་བཙུན་གྱི་དྲུང་དུ་འགྲོ་བ་ལས། དུས་ནམ་ཞིག་གི་ཚེ་རྗེ་བཙུན་ཡབ་སྲས་ཀྱི་དྲུང་དུ་ཉ་མ་རྣམས་བསྙེན་བཀུར་འབུལ་དུ་བྱུང་བ་ལས། རས་ཆུང་པ་ལ་བསྙེན་བཀུར་བཟང་པོ་བྱས། ",
  "རྗེ་བཙུན་ལ་བསྙེན་བཀུར་ཅུང་ཟད་ལས་མ་བྱུང་བའི་ཚེ། ",
  "རས་ཆུང་པ་འི་ཐུགས་དགོངས་ལ། ",
  "ང་ལ་འདི་ཙམ་ཡོང་ལུགས་ཀྱིས། ",
  "རྗེ་བཙུན་ལ་འདི་བས་ཀྱང་བཟང་བ་བྱུང་ཡོད་བསམས། ",
  "རྗེ་བཙུན་གྱི་དྲུང་དུ་ཕྱིན་ཏེ་རྗེ་བཙུན་ལགས་དེ་རིང་བསྙེན་བཀུར་བཟང་པོ་བྱུང་ལགས་སམ། ",
  "འོ་སྐོལ་དཔོན་སློབ་ཀྱི་བསྙེན་བཀུར་གྱི་ཐོག་ནས་རས་པ་རྣམས་ལའང་ཚོགས་འཁོར་ཞིག་གནང་བ་དྲག་ལགས་སམ་ཞུས་།",
  "",
  "དེ་བྱེད་ངའི་སྐལ་བ་གཡམ་པ་འི་འོག་ན་ཡོད་པས་ལོངས་ཤོག་གསུངས་བླངས་པས། ",
  "ཤ་རིད་གཟུག་གཅིག་ཆང་སྐྱུར་ཀུ་བ་གང་། རྩམ་པ་ཐུན་ཙམ་རྣམས་འདུག་པས། རས་ཆུང་པ་རང་གི་གཟིམ་ཕུག་ཏུ་བྱོན་ཏེ་ཐུགས་བསམས་ལ། ཉ་མ་འདི་རྣམས་ཀྱིས་བྱེད་ལུགས་སམ། ",
  "བླ་མ་སངས་རྒྱས་ལྟ་བུ་འདིའི་བ་སྤུའི་བུ་ག་གཅིག་ཀྱང་ངས་མི་དོ་རུང་བསྙེན་བཀུར་ལོག་པར་བྱས་འོང་གི་འདུག་སྔར་ཡིན་ན་བླ་མའི་དྲུང་དུ་བསྡད། ",
  "གདམས་ངག་ཀུན་རྫོགས་པ་དང་ཞབས་ཏོག་སྙིང་ཚིམ་པ་ཞིག་བྱེད་བསམ་པ་ཡིན་ཏེ། ",
  "ད་བསྡད་ཡུན་རིང་ན་བླ་མའི་ཞབས་ཏོག་ཏུ་མི་འགྲོ་ཞབས་འདྲེན་དུ་འགྲོ་བ་འདུག་པས། ཞུ་བ་འབུལ་དུ་འགྲོ་སྙམ་སྔ་མོར་བཞེངས་ནས་བྱོན་པས། རྗེ་བཙུན་དབུ་ཕུར་ནས་གཟིམས་འདུག། ",
  "མེས་སྒོམ་རས་པ་ཡང་མལ་ན་འདུག་པ་ལས། རས་ཆུང་པ་འི་ཐུགས་དགོངས་ལ། ",
  "ངའི་བླ་མ་འདི་རང་དོན་དུ་ཆོས་སྐུ་མངོན་དུ་གྱུར་ཀྱང་། ",
  "གཞན་ངོར་བྱ་ཆ་ཆོས་སྤྱོད་འདྲ་ཡང་མཛད་ན་བསམ་པ། རྗེ་བཙུན་གྱིས་མཁྱེན་ཏེ་སྤྱོད་ལམ་རྣམ་བཞིའི་མགུར་འདི་གསུངས་སོ།། ",
  "བུ་ཉོན་དང་གསོན་དང་རས་ཆུང་པ།། ཕ་རྒན་མི་ལ་རས་པ་ངས།། རེས་འགའ་ཉལ་ཞིང་ཉལ་ཞིང་སྒོམ།། ",
  "ཉལ་ཞིང་ཉལ་ཞིང་སྒོམ་ཙ་ན།། གཏི་མུག་འོད་གསལ་དུ་འཆར་བའི་གདམས་པ་ཡོད།། ",
  "མི་ང་ལ་ཡོད་དེ་གཞན་ལ་མེད།། ",
  "ཀུན་ཀྱང་འདི་ལྟར་ཡོད་ན་དགའ་བ་ལ།། ཕ་རྒན་མི་ལ་རས་པ་ངས།། རེས་འགའ་ཟ་ཞིང་ཟ་ཞིང་སྒོམ།། ",
  "ཟ་ཞིང་ཟ་ཞིང་སྒོམ་ཙ་ན།། བཟའ་བཏུང་ཚོགས་འཁོར་དུ་ཤེས་པའི་གདམས་ངག་ཡོད།། ",
  "མི་ང་ལ་ཡོད་དེ་ཀུན་ལ་མེད།། ",
  "ཀུན་ཀྱང་འདི་ལྟར་ཡོད་ན་དགའ་བ་ལ།། ཕ་རྒན་མི་ལ་རས་པ་ངས།། རེས་འགའ་འགྲོ་ཞིང་འགྲོ་ཞིང་སྒོམ།།",
  "",
  "འགྲོ་ཞིང་འགྲོ་ཞིང་སྒོམ་ཙ་ན།། འགྲོ་འདུག་བསྐོར་བར་ཤེས་པའི་གདམས་ངག་ཡོད།། ",
  "མི་ང་ལ་ཡོད་དེ་གཞན་ལ་མེད།། ",
  "ཀུན་ཀྱང་འདི་ལྟར་ཡོད་ན་དགའ་བ་ལ།། ཕ་རྒན་མི་ལ་རས་པ་ངས།། རེས་འགའ་སྤྱོད་ཅིང་སྤྱོད་ཅིང་སྒོམ།། ",
  "སྤྱོད་ཅིང་སྤྱོད་ཅིང་སྒོམ་ཙ་ན།། སྤྱོད་ལམ་ཆོས་ཉིད་དུ་གྲོལ་བའི་གདམས་ངག་ཡོད།། ",
  "མི་ང་ལ་ཡོད་དེ་ཀུན་ལ་མེད།། ",
  "ཀུན་ཀྱང་འདི་ལྟར་ཡོད་ན་དགའ་བ་ལ།། བུ་རས་ཆུང་ཡང་དེ་ལྟར་ཉམས་སུ་ལོངས།། མེས་སྒོམ་ཡང་ལོངས་ལ་སྐྱོ་ཚ་བསྐོལ།། ",
  "ཞེས་གསུངས་པས། རས་ཆུང་པ་ས་དབུས་ཕྱོགས་ལ་འགྲོ་བའི་ཞུ་བ་རྒྱུ་མཚན་དང་བཅས་མང་དུ་ཕུལ་བའི་མཐར་ཡང་མགུར་འདི་ཕུལ་ལོ།། བདག་རྒྱལ་ཁམས་ཕྱོགས་མེད་འགྲིམ་པ་དང་།། ཆོས་འཁོར་ལྷ་ས་བསྐོར་བ་དང་།། ཇོ་ཤཱཀ་ཞལ་གཉིས་མཇལ་བ་དང་།། དཔལ་གྱི་བསམ་ཡས་བལྟ་བ་དང་།། མར་རྔོག་གདན་ས་མཇལ་བ་དང་།། གཉལ་དང་ལོ་རོ་ལྟ་བ་དང་།། རོ་སྙོམས་ལྡོམ་བུ་བྱེད་པ་ལ།། ཅིས་ཀྱང་དབུས་སུ་འགྲོ་བར་ཞུ།། ",
  "ཞུས་པས་རྗེ་བཙུན་གྱི་ཞལ་ནས་བུ་ཁྱོད་ཀྱི་གདུལ་བྱ་དབུས་ན་ཡོད་ཀྱང་འགྲོ་བའི་དུས་ལ་མ་བབ་པས་བླ་མའི་བཀའ་མ་བཅག་པར་ངའི་གླུ་འདི་ཉོན་ཅིག་གསུངས་ནས་མགུར་འདི་གསུངས་སོ།། ",
  "ཐབས་མཆོག་གསང་སྔགས་རིགས་ལས་འཁྲུངས།། དགའ་བཞི་རྣམ་དག་སྐུ་བཞིའི་རྗེ།། ",
  "སྦས་པའི་སངས་རྒྱས་མི་གཟུགས་ཅན།། སྐྱེས་མཆོག་མར་པའི་ཞབས་ལ་འདུད།། ",
  "དགུང་དེ་རིང་བཀྲ་ཤིས་ཡར་གྱི་ངོ།། དུས་ཁྱད་པར་ཅན་གྱི་ཚེས་བརྒྱད་ལ།། ང་རྣལ་འབྱོར་གྱི་ཤེས་པ་བདེ་བདེ་པོ།། མེ་ཤེལ་གྱི་ཉི་མ་འོད་ཟེར་ཚ།། དམག་བརྒྱ་ཡི་ནང་ནས་དར་མདུང་ཅན།། ",
  "བུ་རས་ཆུང་ཟེར་བའི་བཞིན་ལེགས་པོ།། ཚིག་དེ་སྐད་གོང་དུ་མི་སྨྲ་བར།། ཁྱོད་ད་ལྟ་དྲན་ནམ་སྔ་ནས་བསམས།། ད་མ་ཡེངས་རྣ་བའི་དབང་པོ་དང་།། ཐུགས་ཀྱི་མེ་ལོང་གཡའ་ཕྱིས་ལ།། མི་རྒན་གླུ་འདི་ལྷན་ནེ་གསོན།། ",
  "དབེན་གནས་རི་ཁྲོད་འགྲིམ་དུས་སུ།། རྒྱལ་ཁམས་འགྲིམས་པས་ཅི་ལ་ཕན།། ",
  "བླ་མ་སངས་རྒྱས་སྒོམ་དུས་སུ།། ལྷ་ས་བསྐོར་བས་ཅི་ལ་ཕན།། ",
  "ལྟད་མོ་སེམས་ལ་བལྟ་དུས་སུ།། བསམ་ཡས་ལྟད་མོས་ཅི་ལ་ཕན།།",
  "",
  "སྒྲོ་འདོགས་ནང་ནས་གཅོད་དུས་སུ།། མར་རྔོག་གདན་སས་ཅི་ལ་ཕན།། ",
  "སྙན་བརྒྱུད་གདམས་ངག་སྒོམ་དུས་སུ།། གཉལ་དང་ལོ་རོས་ཅི་ལ་ཕན།། ",
  "རང་སེམས་གཏན་ལ་འབེབས་དུས་སུ།། ཁྲ་འབྲུག་བསྐོར་བས་ཅི་ལ་ཕན།། ",
  "ཞེས་གསུངས་པས་ཡང་རས་ཆུང་པ་ས་ཞུ་བ་ནན་གྱིས་ཕུལ་བས་མགུར་འདི་གསུངས་སོ།། ",
  "གངས་སྟོད་ཀྱི་སེང་གེ་དཀར་མོ་ཁྱོད།། རོང་དུ་མ་འབབ་གངས་སྟོད་ཟུངས།། བརྒྱ་ལ་རོང་དུ་བབས་པ་ན།། གཡུ་རལ་ཉམས་ཀྱིས་མ་དོགས་སམ།། ",
  "གཡུ་རལ་ངོམ་ཞིང་གངས་སྟོད་ཟུངས།། ད་རེས་བླ་མའི་བཀའ་ལ་ཉོན།། ",
  "བྲག་སྟོད་ཀྱི་བྱ་རྒྱལ་རྒོད་པོ་ཁྱོད།། ཤོད་དུ་མ་འབབ་བྲག་སྟོད་ཟུངས།། ",
  "བརྒྱ་ལ་ཤོད་དུ་བབས་པ་ན།། གཤོག་སྒྲོ་ཉམས་ཀྱིས་མ་དོགས་སམ།། ",
  "གཤོག་སྒྲོ་ངོམ་ཞིང་བྲག་སྟོད་ཟུངས།། ",
  "ད་རེས་བླ་མའི་བཀའ་ལ་ཉོན།། ནགས་སྟོད་ཀྱི་སྟག་གུ་རི་བཀྲ་ཁྱོད།། ས་མཐར་མ་འབབ་ནགས་སྟོད་ཟུངས།། ",
  "བརྒྱ་ལ་ས་མཐར་བབས་པ་ན།། གྲ་འཛུམ་ཉམས་ཀྱིས་མ་དོགས་སམ།། གྲ་འཛུམ་ངོམ་ཞིང་ནགས་སྟོད་ཟུངས།། ",
  "ད་རེས་བླ་མའི་བཀའ་ལ་ཉོན།། མཚོ་སྟོད་ཀྱི་ཉ་མོ་གསེར་མིག་ཁྱོད།། མཚོ་མཐའ་མ་བསྐོར་མཚོ་དཀྱིལ་ཟུངས།། ",
  "བརྒྱ་ལ་མཚོ་མཐའ་བསྐོར་བ་ན།། དོལ་ལ་འཐུམས་ཀྱིས་མ་དོགས་སམ།། གསེར་མིག་ངོམ་ཞིང་མཚོ་དཀྱིལ་ཟུངས།། ",
  "ད་རེས་བླ་མའི་བཀའ་ལ་ཉོན།། གུང་ཐང་གི་རས་ཆུང་རྡོར་གྲགས་ཁྱོད།། རྒྱལ་ཁམས་མ་འགྲིམ་རི་ཁྲོད་ཟུངས།།",
  "",
  "བརྒྱ་ལ་རྒྱལ་ཁམས་འགྲིམས་པ་ན།། ཉམས་རྟོགས་འགྲིབས་ཀྱིས་མ་དོགས་སམ།། ཉམས་རྟོགས་སྐྱོང་ཞིང་རི་ལ་སྡོད།། ད་རེས་བླ་མའི་བཀའ་ལ་ཉོན།། ",
  "ཞེས་གསུངས་པས། རས་ཆུང་པ་ས་ང་བླ་མའི་དྲུང་དུ་བསྡད་ཡུན་རིང་ན་ཞབས་ཏོག་ཏུ་མི་འགྲོ་ཞབས་འདྲེན་དུ་འགྲོ་བ་གདའ་བས། ཉམས་རྟོགས་ངོམ་དུ་རྒྱལ་ཁམས་ལ་འགྲོ་བར་ཞུ་ཞེས་དབྱངས་འདི་ཕུལ་ལོ།། ",
  "ཕ་བླ་མ་རྗེ་བཙུན་སྙན་གསོན་དང་།། གངས་སྟོད་ཀྱི་སེང་གེ་དཀར་མོ་ང་།། གངས་སྟོད་ཡོངས་ལ་མི་འཕྱོ་རུ།། གཡུ་རལ་ལེགས་པོ་རྒྱས་དུས་མེད།། རས་ཆུང་མི་སྡོད་དབུས་ལ་འགྲོ།། ད་རེས་བླ་མའི་བཀའ་གནང་ཞུ།། ",
  "བྲག་སྟོད་ཀྱི་བྱ་རྒྱལ་རྒོད་པོ་ང་།། ནམ་འཕང་མཐོན་པོ་མི་གཅོད་དུ།། གཤོག་དྲུག་ལེགས་པོ་རྒྱས་དུས་མེད།། རས་ཆུང་མི་སྡོད་དབུས་ལ་འགྲོ།། ད་རེས་བླ་མའི་བཀའ་གནང་ཞུ།། ",
  "ནགས་གསེབ་ཀྱི་སྟག་གུ་རི་བཀྲ་ང་།། ནགས་ཁྲོད་ཡོངས་ལ་མི་འཕྱོ་རུ།། གྲ་འཛུམ་ལེགས་པོ་རྒྱས་དུས་མེད།། རས་ཆུང་མི་སྡོད་དབུས་སུ་འགྲོ།། ད་རེས་བླ་མའི་བཀའ་གནང་ཞུ།། ",
  "མཚོ་དཀྱིལ་གྱི་ཉ་མོ་གསེར་མིག་ང་།། མཚོ་མཐའ་ཡོངས་ལ་མི་རྒྱུ་རུ།། གསེར་མིག་ལེགས་པོ་རྒྱས་དུས་མེད།། རས་ཆུང་མི་སྡོད་དབུས་སུ་འགྲོ།། ད་རེས་བླ་མའི་བཀའ་གནང་ཞུ།། ",
  "གུང་ཐང་རས་ཆུང་རྡོར་གྲགས་ང་།། རྒྱལ་ཁམས་ཡོངས་ལ་མི་འགྲོ་རུ།། ཉམས་རྟོགས་བཟང་པོ་རྒྱས་དུས་མེད།། རས་ཆུང་མི་སྡོད་དབུས་སུ་འགྲོ།།",
  "ད་རེས་བླ་མའི་བཀའ་གནང་ཞུ།། ",
  "ཞེས་ཞུས་པས། རྗེ་བཙུན་གྱིས་རས་ཆུང་པ་ཉམས་དང་རྟོགས་པ་མཐར་མ་ཕྱིན་གྱི་བར་དུ་བླ་མའི་དྲུང་ནས་མ་འཕགས་ཤིག་ཅེས་མགུར་འདི་གསུངས་སོ།། ",
  "ཆོས་ཐོས་བསམ་རྒྱུད་ལ་སྦྱངས་པ་ཡི།། རས་ཆུང་རྡོ་རྗེ་གྲགས་པ་ཁྱོད།། མི་ཁོ་བོའི་ཚིག་འདི་གོ་བར་གྱིས།། ཁྱོད་ཆོས་འདོད་ཀྱི་དད་པ་མ་སྐྱེས་པར།། ཟ་འདོད་ཀྱི་ལྡོམ་བུ་མ་བྱེད་ཅིག། གཞི་དངོས་པོའི་གནས་ལུགས་མ་རྟོགས་པའི།། ལྟ་བའི་ཁ་ཁྱེར་མ་མཐོ་ཞིག། ནང་རིག་པའི་རྩལ་སྦྱོང་མ་བྱས་པར།། གཏི་མུག་གི་བླུན་སྒོམ་མ་བྱེད་ཅིག། གདམས་ངག་གི་འཚོ་སྐྱོང་མི་ཤེས་པར།། ཡིག་ནག་གི་ཕག་ཆོད་མ་བྱེད་ཅིག། ཆོས་ཟབ་མོའི་སྟོན་ལུགས་མི་ཤེས་པར།། ཐོས་ཆུང་གི་མགོ་བོ་མ་བསྐོར་ཅིག། བསོད་ནམས་ཀྱི་སྤེལ་ལུགས་མི་ཤེས་པར།། མི་ནོར་ལ་ཧབ་ཤ་མ་བྱེད་ཅིག། ཞེན་པ་ནང་ནས་མ་ལོག་པར།། དད་རྫས་ལ་ཡོག་ཟས་མ་བྱེད་ཅིག། བག་ཆགས་ཀྱི་སྣང་རྒྱ་མ་དག་པར།། འོལ་ཚོད་ཀྱི་མངོན་ཤེས་མ་འཆད་ཅིག། བླ་མེད་མངོན་དུ་མ་གྱུར་པར།། ཡོན་བདག་གི་མཆོད་གནས་མ་བྱེད་ཅིག། དགེ་སྦྱོར་གྱི་ཚིག་རྒྱ་མི་ཐུབ་པར།། བླ་མའི་དྲུང་ནས་མ་འཕགས་ཤིག། བུ་རས་ཆུང་མི་འགྲོ་ད་རེས་སྡོད།། ",
  "ཅེས་གསུངས་ཀྱང་། ཞུ་བ་ནན་གྱིས་ཕུལ་བས། ཁྱོད་དེ་ཙམ་དུ་ང་ལ་མི་ཉན་པར་ཅིས་ཀྱང་འགྲོ་ན། ངས་ཡོན་བདག་རྣམས་ལ་ཁྱོད་དབུས་སུ་མི་གཏོང་བའི་མནའ་སྐྱེལ་ཡོད་དེ། མནའ་ཀུན་རྨི་ལམ་སྒྱུ་མ་ཡིན་པས་བཀའ་གནང་བས་ཆོག་ད་འགྲོ་གྲབས་གྱིས་ཤིག་གསུངས་པས། རས་ཆུང་པ་དགའ་ཆེ་ལ་ངུ་བྲོ་བ་ཞིག་བྱུང་སྟེ་ཞག་འགའ་དབུ་སྔས་སྤྲད་ནས་སྙན་བརྒྱུད་ཀྱི་གདམས་ངག་རྣམས་ཞུས། དཔེ་ཆ་ལ་ཡང་བྲིས་ནས་འབྱོན་པའི་ཚེ་ཆས་གཞན་ནི་བྱེད་རྒྱུ་མེད། ན་བཟའ་རས་རྐྱང་དེ་གསོལ། གྲ་བ་ཟུར་གསུམ་དང་བ་མེན་གྱི་ཨ་རུ་དེ་རྒྱབ་ཏུ་བཀལ། སྙན་བརྒྱུད་ཀྱི་བེའུ་བུམ་མཆན་ཁུང་དུ་བཅངས་ནས་རྗེ་བཙུན་གྱི་དྲུང་དུ་བྱིན་རླབས་ཞུར་ཕྱིན་པས། རྗེ་བཙུན་གྱི་ཐུགས་ལ་རས་ཆུང་པ་འདི་དང་ཡུན་རིང་དུ་འགྲོགས་པ་ཡིན་ཅིང་།",
  "ད་ཨེ་ཕྲད་ཀྱང་མི་ཤེས་བསམ་སྐྱེལ་ཐུང་ལ་བྱོན་ནས་ལ་ཁར་ཕེབས་པ་དང་། རྗེ་བཙུན་གྱི་ཞལ་ནས་ད་ཁྱོད་འགྲོ་ལུགས་ཇི་ལྟར་འགྲོ་གསུངས་པས། འགྲོ་ལུགས་འདི་དབྱངས་སུ་ཕུལ་ལོ།། ",
  "ང་དམ་ཆོས་ལྟ་བ་དཔེར་བཞག་ནས།། སྣང་སྟོང་ཟུར་ཁ་འགྲིམ་ཞིང་འགྲོ།། རྟག་ཆད་ཆམས་ལ་འབེབས་ཤིང་འགྲོ།། འགྱུར་མེད་ལམ་དུ་སློང་ཞིང་འགྲོ།། ལྟ་བ་ཞན་ཡང་ང་མི་འགྱོད།། ",
  "དམ་ཆོས་སྒོམ་པ་དཔེར་བཞག་ནས།། བདེ་གསལ་ཟུར་ཁ་འགྲིམ་ཞིང་འགྲོ།། བྱིང་རྒོད་ཆམས་ལ་འབེབས་ཤིང་འགྲོ།། འོད་གསལ་ལམ་དུ་སློང་ཞིང་འགྲོ།། སྒོམ་པ་ཞན་ཡང་ང་མི་འགྱོད།། ",
  "དམ་ཆོས་སྤྱོད་པ་དཔེར་བཞག་ནས།། བརཏལ་ཞུགས་ཟུར་ཁ་འགྲིམ་ཞིང་འགྲོ།། ཐོ་ཆོ་ཆམས་ལ་འབེབས་ཤིང་འགྲོ།། ཞེན་མེད་ལམ་དུ་སློང་ཞིང་འགྲོ།། སྤྱོད་པ་ཞན་ཡང་ང་མི་འགྱོད།། ",
  "དམ་ཆོས་དམ་ཚིག་དཔེར་བཞག་ནས།། རྣམ་དག་ཟུར་ཁ་འགྲིམ་ཞིང་འགྲོ།། གཡོ་སྒྱུ་ཆམས་ལ་འབེབས་ཤིང་འགྲོ།། ཟོལ་མེད་ལམ་དུ་སློང་ཞིང་འགྲོ།། དམ་ཚིག་ཞན་ཡང་ང་མི་འགྱོད།། ",
  "དམ་ཆོས་འབྲས་བུ་དཔེར་བཞག་ནས།། ལྷུན་གྲུབ་ཟུར་ཁ་འགྲིམ་ཞིང་འགྲོ།། རེ་དོགས་ཆམས་ལ་འབེབས་ཤིང་འགྲོ།།",
  "སྐུ་བཞི་ལམ་དུ་སློང་ཞིང་འགྲོ།། འབྲས་བུ་ཞན་ཡང་ང་མི་འགྱོད།། ",
  "རྗེ་བཙུན་མར་པ་དཔེར་བཞག་ནས།། སྙན་བརྒྱུད་ཟུར་ཁ་འགྲིམ་ཞིང་འགྲོ།། ཐ་སྙད་ཆམས་ལ་འབེབས་ཤིང་འགྲོ།། གདམས་ངག་ལམ་དུ་སློང་ཞིང་འགྲོ།། ཆོས་ལམ་ཁྱེར་ཞན་ཡང་ང་མི་འགྱོད།། ",
  "བླ་མ་མི་ལ་དཔེར་བཞག་ནས།། སྙིང་རུས་ཟུར་ཁ་འགྲིམ་ཞིང་འགྲོ།། ལེ་ལོ་ཆམས་ལ་འབེབས་ཤིང་འགྲོ།། བརྩོན་འགྲུས་ལམ་དུ་སློང་ཞིང་འགྲོ།། བརྩོན་འགྲུས་ཞན་ཡང་ང་མི་འགྱོད།། ",
  "ང་རང་རས་ཆུང་དཔེར་བཞག་ནས།། སྐལ་ལྡན་ཟུར་ཁ་འགྲིམ་ཞིང་འགྲོ།། ལོག་རྟོག་ཆམས་ལ་འབེབས་ཤིང་འགྲོ།། མོས་གུས་ལམ་དུ་སློང་ཞིང་འགྲོ།། གསོལ་འདེབས་ཞན་ཡང་ང་མི་འགྱོད།། ",
  "ཅེས་ཞུས་པས། འགྲོ་ལུགས་ལེགས་བྱུང་། ལར་རང་བུ་མའི་རྩར་བསྡད་ན་སྐྱིད་ཆེ། སྒོ་ང་མའི་དྲོད་ལ་བཙོས་ན་རྡོལ་སླ། སྒོམ་ཆེན་བླ་མའི་དྲུང་ན་གོལ་ས་མེད་པ་ཡིན་ཏེ། མི་ཉན་པར་འགྲོ་བར་འདུག་པས་ངས་ཁྱོད་བརྩེ་བས་མི་འདོར། ཁྱོད་རང་ཡང་གསོལ་བ་རྒྱུན་དུ་ཐོབ་ཅིག་གསུངས་།",
  "",
  "རས་ཆུང་པ་ས་སྤྱན་ཆབ་བསིལ་ཞིང་བདག་རྗེ་བཙུན་ལ་སངས་རྒྱས་དངོས་ཀྱི་འདུ་ཤེས་རྒྱུན་ཆད་མེད་པ་ཡོད་ཅིང་། སྔར་ཡང་རེ་ས་རྗེ་བཙུན་ལས་མེད། ད་དུང་སངས་རྒྱས་མ་ཐོབ་ཀྱི་བར་དུ་རེ་ས་རྗེ་བཙུན་ལས་མེད་པས། འདི་ཕྱི་བར་དོ་ཀུན་གྱི་སྐྱབས་དང་སྐྱེལ་མ་ཞུ་ཞེས་ཞུ་དོན་འདི་དབྱངས་སུ་ཕུལ་ལོ།། ",
  "བླ་མ་སངས་རྒྱས་ཀྱི་དགོངས་པ་ཐུགས་རྗེ་ཆེ།། བདག་རས་ཆུང་པ་ལ་སྐྱེལ་མ་མཛོད།། ང་ལྟ་བའི་ལ་ལ་འགྲོ་བསམ་པས།། རྟག་ཆད་སྐུངས་ས་མང་བ་དང་།། ཕྱོགས་རིས་ཇག་པ་རྒོད་པ་དང་།། གཟུང་འཛིན་ལ་ལྟོངས་ཆེ་བ་ཡིས།། ཡང་དག་རྫོགས་པའི་ལ་ལ་མ་ཕྱིན་བར།། བུ་ལ་སྐྱེལ་མ་མཛོད་ཅིག་རིན་པོ་ཆེ།། འཇིགས་ས་སྒྲོལ་ཅིག་སྤྲུལ་པའི་སྐུ།། ",
  "སྒོམ་པའི་ལ་ལ་འགྲོ་བསམ་པས།། བྱིང་རྒོད་སྐུང་ས་མང་བ་དང་།། དམིགས་གཏད་ས་འཕྲང་དམ་པ་དང་།། རྣམ་རྟོག་མགོ་ལོ་རྒོད་པ་ཡིས།། སྐྱེ་མེད་སྤྲོས་བྲལ་ཐང་ལ་མ་ཕྱིན་བར།། བུ་ལ་སྐྱེལ་མ་མཛོད་ཅིག་རིན་པོ་ཆེ།། འཇིགས་ས་སྒྲོལ་ཅིག་སྤྲུལ་པའི་སྐུ།། ",
  "སྤྱོད་པའི་འཕྲང་ལ་འགྲོ་བསམ་པས།། ཞེན་པ་འགྲོགས་ཡུན་རིང་པ་དང་།། ཚུལ་འཆོས་ས་འཕྲང་དོག་པ་དང་།། ཐོ་ཅོའི་ཇག་པ་རྒོད་པ་ཡིས།། ཤུགས་འབྱུང་ཞེན་མེད་འཕྲང་ལ་མ་ཕྱིན་བར།། བུ་ལ་སྐྱེལ་མ་མཛོད་ཅིག་རིན་པོ་ཆེ།། འཇིགས་པ་སྒྲོལ་ཅིག་སྤྲུལ་པའི་སྐུ།། ",
  "དམ་ཚིག་ས་མཁར་བརྩིགས་བསམ་པས།། ཐོས་པའི་གོ་རྒྱ་ཆུང་བ་དང་།། གཉེན་པོའི་ཞོལ་ཁྱིམ་དམའ་བ་དང་།། ངོ་ལྐོག་བྲི་སྒྱོགས་ཆེ་བ་ཡིས།། སྐྱེ་མེད་དག་པའི་འོབས་ཀྱིས་མ་འཁོར་བར།། བུ་ལ་སྐྱེལ་མ་མཛོད་ཅིག་རིན་པོ་ཆེ།། འཇིགས་པ་སྒྲོལ་ཅིག་སྤྲུལ་པའི་སྐུ།། ",
  "འབྲས་བུའི་ཚོད་ཅིག་ལེན་བསམ་པས།། འཁོར་འདས་བཤུལ་ཐག་རིང་བ་དང་།། མྱང་འདས་ས་འཕྲང་དམ་པ་དང་།། རེ་དོགས་ཇག་པ་རྒོད་པ་སྟེ།། སྐུ་བཞི་ཡོངས་རྫོགས་ཀྱི་ཁྱིམ་དུ་མ་ཕྱིན་བར།། བུ་ལ་སྐྱེལ་མ་མཛོད་ཅིག་རིན་པོ་ཆེ།། འཇིགས་པ་སྒྲོལ་ཅིག་སྤྲུལ་པའི་སྐུ།། ",
  "རས་ཆུང་རྒྱལ་ཁམས་འགྲིམ་བསམ་པས།། སྒྱུ་ལུས་སྐྱིད་འདོད་ཆེ་བ་དང་།།",
  "བོད་དུ་དད་གཞི་ཆུང་བ་དང་།། ཁྲམ་པའི་ཇག་པ་རྒོད་པ་ཡིས།། བུ་ཕ་ཡི་དྲུང་དུ་མ་ཕྱིན་པར།། བུ་ལ་སྐྱེལ་མ་མཛོད་ཅིག་རིན་པོ་ཆེ།། འཇིགས་པ་སྒྲོལ་ཅིག་སྤྲུལ་པའི་སྐུ།། ",
  "ཞེས་ཞུས་པས་རྗེ་བཙུན་གྱིས་ཁྱོད་འགྲོ་བ་ལ་སྐྱེལ་མ་བཀྲ་ཤིས་གསོལ་བ་ཡིན་གསུངས་ནས་མགུར་འདི་གསུངས་སོ།། ",
  "ང་ཡི་བརྒྱུད་པ་གང་ཡིན་ཟེར་ཙ་ན།། བརྒྱུད་པ་མི་ངན་བརྒྱུད་པ་བཟང་།། བརྒྱུད་པ་རྡོ་རྗེ་འཆང་ཆེན་ཡིན།། བརྒྱུད་པ་བཟང་པོ་དེ་ཡི་བཀྲ་ཤིས་ཤོག། བུ་རས་ཆུང་པ་ལ་བཀྲ་ཤིས་ཤོག། ",
  "བླ་མ་གང་ཡིན་ཟེར་ཙ་ན།། བླ་མ་མི་ངན་བླ་མ་བཟང་།། བླ་མ་མར་རྔོག་རྣམ་གཉིས་ཡིན།། བླ་མ་བཟང་པོ་དེ་ཡི་བཀྲ་ཤིས་ཤོག། བུ་རས་ཆུང་པ་ལ་བཀྲ་ཤིས་ཤོག། ",
  "དམ་ཆོས་གང་ཡིན་ཟེར་ཙ་ན།། དམ་ཆོས་མི་ངན་དམ་ཆོས་བཟང་།། དམ་ཆོས་ཕྱག་རྒྱ་ཆེན་པོ་ཡིན།། དམ་ཆོས་བཟང་པོ་དེ་ཡི་བཀྲ་ཤིས་ཤོག། བུ་རས་ཆུང་པ་ལ་བཀྲ་ཤིས་ཤོག། ",
  "ཡི་དམ་གང་ཡིན་ཟེར་ཙ་ན།། ཡི་དམ་མི་ངན་ཡི་དམ་བཟང་།། ཡི་དམ་རྡོ་རྗེ་ཕག་མོ་ཡིན།། ཡི་དམ་བཟང་པོ་དེ་ཡི་བཀྲ་ཤིས་ཤོག། བུ་རས་ཆུང་པ་ལ་བཀྲ་ཤིས་།",
  "",
  "ཆོས་སྐྱོང་གང་ཡིན་ཟེར་ཙ་ན།། ཆོས་སྐྱོང་མི་ངན་ཆོས་སྐྱོང་བཟང་།། ཆོས་སྐྱོང་མ་མགོན་ལྕམ་དྲལ་ཡིན།། ཆོས་སྐྱོང་བཟང་པོ་དེ་ཡི་བཀྲ་ཤིས་ཤོག། བུ་རས་ཆུང་པ་ལ་བཀྲ་ཤིས་ཤོག། ལྟ་བ་སྒོམ་པ་སྤྱོད་པ་གསུམ།། བུ་རས་ཆུང་པ་ལ་བཀྲ་ཤིས་ཤོག། གཞི་དང་ལམ་དང་འབྲས་བུ་གསུམ།། བུ་རས་ཆུང་པ་ལ་བཀྲ་ཤིས་ཤོག། རྩ་དང་རླུང་དང་ཐིག་ལེ་གསུམ།། བུ་རས་ཆུང་པ་ལ་བཀྲ་ཤིས་ཤོག། བདེ་དང་གསལ་དང་མི་རྟོག་གསུམ།། བུ་རས་ཆུང་པ་ལ་བཀྲ་ཤིས་ཤོག། སངས་རྒྱས་བདེན་ལ་ཆོས་ཀྱང་བདེན།། དེ་བཞིན་དགེ་འདུན་བདེན་པ་ཡིས།། བཀྲ་ཤིས་མི་འགྱུར་བརྟན་པར་ཤོག། ང་རང་གང་ཡིན་ཟེར་ཙ་ན།། ང་རང་མི་ལ་རས་པ་ཡིན།། མི་ལའི་བཀྲ་ཤིས་བུ་ལ་ཤོག། བུ་ཕ་བས་ལྷག་པའི་བཀྲ་ཤིས་ཤོག། ",
  "ཅེས་གསུངས་ཤིང་གཞན་ཡང་ཞལ་གདམས་ལ། ཁྱོད་ལ་དབུས་སུ་ཁྱི་མོ་ཞིག་གིས་རྐང་པ་ནས་འཇུ་བ་འདུག་པས། དེ་དུས་བླ་མ་དང་ཉམས་ལེན་མ་བརྗེད་པར་གྱིས་གསུང་།། ",
  "རྗེ་བཙུན་དེར་བཞུགས་པ་ལ། རས་ཆུང་པ་ས་ཕྱག་དང་བསྐོར་བ་བྱས་སོང་བས། རྗེ་བཙུན་གྱི་ཐུགས་དགོངས་ལ་ཁོ་ང་ལ་ཕྱི་མིག་ཅིག་བལྟར་འོང་དེ་བར་མ་བསྡད་ན་ཁོ་མི་དགའ་བསམ། དར་ཅིག་ལ་ཐོག་དེར་བཞུགས་པས་རས་ཆུང་པ་ས་ཕྱི་མིག་མི་བལྟ་བར་སོང་བ་དང་། རྗེ་བཙུན་གྱི་ཐུགས་ལ་ཁོ་ཕྱི་མིག་གཅིག་ཀྱང་མི་བལྟ་བར་འགྲོ་ལུགས་ཀྱིས་བླ་མ་དང་མཆེད་གྲོགས་ལ་ལོག་ལྟ་སྐྱེས་པ་ཡིན་།",
  "ཆོས་དང་བརྒྱུད་པ་རྣམས་གསང་ཞིང་འགྲོ་བའི་རིགས་ཡིན་དགོངས་ནས། རླུང་ཐུན་ཅིག་བཟུང་སྔོན་ལ་བྱོན་ཏེ། བྲག་སེང་གེ་འགྱིང་བ་འདྲ་བ་ཞིག་གི་མདུན་དུ་རས་པ་བདུན་དུ་སྤྲུལ་ཏེ། རས་ཆུང་པ་འི་ཉམས་སད་ཕྱིར་མགྲིན་གཅིག་ཏུ་བསྡེབས་ནས་མགུར་འདི་གསུངས་སོ།། ",
  "ཁྱོད་ལམ་བྱོན་རས་པ་ཚུར་ཉོན་དང་།། ཁྱོད་རང་སུ་ཡིན་བླ་མ་གང་།། མེས་པོ་སུ་ཡིན་ཡང་མེས་གང་།། བརྒྱུད་པ་སུ་ཡིན་གདམས་ངག་གང་།། སྒོམ་པ་གང་ཡིན་དགོན་པ་གང་།། རི་འདི་ཇི་སྐད་བྲག་འདི་གང་།། འགྲོ་བ་གང་གི་ཕྱོགས་སུ་འགྲོ།། སོངས་ཤིག་སུ་ཡི་ཞལ་ནས་གསུངས།། གར་འགྲོ་སུ་ཡིན་ཟེར་ཞིང་འགྲོ།། ཁྱོད་འགྲོ་བའི་འགྲོ་ལུགས་ཇི་ལྟར་འགྲོ།། ",
  "ཞེས་གསུངས་པས། རས་ཆུང་པ་འི་ཐུགས་དགོངས་ལ། གཞན་ངའི་སྔོན་དུ་དེ་སྐད་ཟེར་བའི་རས་པ་མི་འོང་། རྗེ་བཙུན་གྱི་སྤྲུལ་པར་འདུག་སྙམ་སྟེ། ཕྱག་ཕུལ་ནས་འགྲོ་ལུགས་མགུར་དུ་ཕུལ་བ། ཕ་རྗེ་བཙུན་ཆེན་པོ་སྙན་གསོན་དང་།། མི་ཁྱོད་རང་སུ་ཡིན་ཟེར་ཙ་ན།། ང་རང་གུང་ཐང་རས་ཆུང་ཡིན།། བླ་མ་མི་ལ་རས་པ་ཡིན།། མེས་པོ་མར་རྔོག་རྣམ་གཉིས་ཡིན།། ཡང་མེས་ཏཻ་ལོ་ནཱ་རོ་ཡིན།། གདམས་ངག་མཁའ་འགྲོ་སྙན་བརྒྱུད་ཡིན།། བརྒྱུད་པ་རྡོ་རྗེ་འཆང་ནས་ཡིན།། སྒོམ་པ་ལ་ཕྱི་གངས་རྭ་ཡིན།།",
  "རི་འདི་པི་ལིང་ཟུར་ཁ་ཡིན།། བྲག་འདི་སེང་ཆེན་འགྱིངས་པ་ཡིན།། འགྲོ་བ་དབུས་ཀྱི་ཕྱོགས་སུ་འགྲོ།། སོངས་ཤིག་བླ་མ་རྗེ་བཙུན་གསུང་།། བདག་དེ་ལྟར་འགྲོ་བས་འགྲོ་ཆོས་ཞུ།། ",
  "ཞེས་ཞུས་པས་སྤྲུལ་པ་རྣམས་སྐུ་དངོས་ལ་འདུས་ཏེ། ངས་ཁྱོད་ཕྱི་མིག་གཅིག་ཀྱང་མི་བལྟ་བར་སོང་བས་ཉམས་སད་དུ་འོངས་པ་ཡིན་ཏེ། དམ་ཚིག་ལ་སྐྱོན་མི་འདུག་ད་ང་དང་ཁྱོད་དམ་ཚིག་གཙང་བས་འདུ་འབྲལ་མེད་པས་དབུས་སུ་སོངས་ཤིག་གསུངས་པ་ལ་རས་ཆུང་པ་སྤྲོ་བཞིན་རྗེ་བཙུན་གྱི་ཞབས་སྤྱི་བོར་བླངས་ནས་སྨོན་ལམ་མང་དུ་བཏབ་ནས་དབུས་ཕྱོགས་ལ་བྱོན་ནོ།། ",
  "དེ་ནས་རྗེ་བཙུན་གྱིས་གྲོད་ཕུག་ཏུ་ཕེབས་པས་ཉ་མ་རྣམས་སྔར་ལྟར་བསྙེན་བཀུར་ཁུར་ནས་བྱུང་བ་ལ། རས་ཆུང་པ་མེད་པར་ཤེས་ནས་རས་ཆུང་པ་ལ་འབུལ་རྒྱུ་རྣམས་བྲག་ཕུག་འུར་དིང་དུ་སྦས་ཏེ། རྗེ་བཙུན་གྱི་དྲུང་དུ་ཕྱིན་པས་རྗེ་བཙུན་བླ་ཡེ་ན་བཞུགས་འདུག་པ་ལ། ཉ་མ་རྣམས་ཀྱིས་རྗེ་བཙུན་ལགས་སྔར་སྔ་བར་མི་བཞེངས་པ་ལ། ད་ལན་སྔ་བར་བཞེངས་པ་ཅི་ལགས་ཞུས་པས། རྗེ་བཙུན་གྱི་ཞལ་ནས་ང་རས་ཆུང་པ་དབུས་སུ་འགྲོ་བ་ལ་སྐྱེལ་ཐུང་ལ་ཕྱིན་པ་ཡིན་ཏེ། ཡར་བསླེབས་པ་ས་ཤེས་པ་སྐྱོ་བ་སྙམ་བྱུང་འདིར་བསྡད་པ་ཡིན་གསུངས་པས། ཁོང་རྣམས་ན་རེ། རས་ཆུང་པ་དབུས་སུ་འབྱོན་པ་ལ། རྗེ་བཙུན་གྱིས་བཤོལ་མ་བཏབ་པ་ལགས་སམ་ཞུས་པས། རྗེ་བཙུན་གྱིས་ངས་དག་ཁོ་ལ་བཤོལ་འདི་ལྟར་བཏབ་ཅེས་མགུར་འདི་གསུངས་སོ།། ",
  "བུ་གཅེས་པ་འི་རས་ཆུང་དབུས་སུ་ཐལ།། ཁོ་རང་གི་ཆེད་ལ་མ་བབ་ན།། གཞན་གྱི་ཁ་ལ་ཁོ་མི་ཉན།། ཁོ་མར་རྔོག་གདན་ས་ལྟའོ་སྐད།། གཉལ་དང་ལོ་རོ་ལྟའོ་ཟེར།། དཔལ་གྱི་བསམ་ཡས་ལྟའོ་ཟེར།། ཆོས་འཁོར་ལྷ་ས་ལྟའོ་སྐད།། ",
  "ངས་དག་ཁོ་ལ་འདི་སྐད་བྱས།། རྩ་བའི་བླ་མ་བསྟེན་དུས་སུ།། ཇོ་བོ་ཤཱཀྱས་ཅི་ལ་ཕན།།",
  "རི་ཁྲོད་དགོན་པ་འགྲིམས་དུས་སུ།། མར་རྔོག་གདན་སས་ཅི་ལ་ཕན།། སྙན་བརྒྱུད་གདམས་ངག་ཉན་དུས་སུ།། གཉལ་དང་ལོ་རོས་ཅི་ལ་ཕན།། ལྟད་མོ་སེམས་ལ་ལྟ་དུས་སུ།། བསམ་ཡས་ལྟད་མོས་ཅི་ལ་ཕན།། སྒྲོ་འདོགས་ནང་ནས་གཅོད་དུས་སུ།། ཆོས་འཁོར་ལྷ་སས་ཅི་ལ་ཕན།། ངས་དག་ཁོ་ལ་དེ་སྐད་བྱས།། ",
  "ལར་གཅེས་པར་བསྐྱངས་པའི་རས་ཆུང་ཁོང་།། ཉི་མ་དབུས་ཀྱི་ཕྱོགས་སུ་ཐལ།། ཁྱེད་ཉ་མ་ཚོ་ཡོང་ན་འཁྱིལ་ཙམ་དུ་གདའ་སྟེ།། ཞེས་གསུངས་པས། ཁོང་རྣམས་ན་རེ། བླ་མ་སྐུ་ན་བགྲེས་དུས་འདིར་ཉེ་གནས་གལ་ཆེ་བ་ཡིན་པ་ལ། བཤོལ་དེ་ཙམ་བཏབ་ཀྱང་མི་ཉན་པར་འགྲོ་བ་ཁོང་ཁྲེལ་རེ་ཆུང་ཞུས་པས། རྗེ་བཙུན་གྱི་གསུངས་ནས་རས་ཆུང་པ་ལ་ཁྲེལ་ངོ་ཚ་དམ་ཚིག་མི་འདུག་གསུངས་ནས་མགུར་འདི་གསུངས་སོ།། ",
  "ཕ་མས་གསོས་པའི་གཅེས་ཕྲུག་བུ་ཚས་ཀྱང་།། ཕ་མ་རྒས་ཁར་ཕན་པ་བརྒྱ་ལ་འགའ།། དམ་ཚིག་མེད་པའི་སློབ་མས་ཀྱང་།། སློབ་དཔོན་རྒས་ཁར་ཕན་པ་བརྒྱ་ལ་འགའ།། ཕ་ཁྱི་རྒན་དང་འདྲ་བ་ཤུལ་དུ་བོར།། བུ་དར་སེང་དཀར་མོ་དང་འདྲ་བ་དབུས་སུ་ཐལ།། ཕ་རྒན་ཝ་སྐྱ་དང་འདྲ་བ་ཤུལ་དུ་བོར།། བུ་སྟག་ཆུང་རི་བཀྲ་དང་འདྲ་བ་དབུས་སུ་ཐལ།། ཕ་ཁྱིམ་བྱ་དེ་ཕོ་དང་འདྲ་བ་ཤུལ་དུ་བོར།། ཐུགས་དགོངས་ཟ་འོག་བས་བཀྲ་བ་དེ་དབུས་སུ་ཐལ།། དྲི་ཙནྡན་བས་ཞིམ་པ་དེ་དབུས་སུ་ཐལ།། ",
  "ཞེས་གསུངས་པས་ཁོང་རྣམས་ན་རེ། དེ་ཙམ་དུ་ཐུགས་བརྩེ་བ་ལ་གྲོགས་དང་རྫོང་བ་ཇི་ལྟར་མཛད། ཐག་རིང་དུ་འགྲོ་བ་ལ་འོ་མི་བརྒྱལ་བར་གཤེགས་ལགས་སམ་ཟེར་བ་ལ། རྗེ་བཙུན་གྱིས་རྫོང་བ་འདི་ལྟར་བྱས་གསུངས་ནས་མགུར་འདི་བཞེས་སོ།། ",
  "ཁོ་གྲོགས་བཟང་པོ་ཞིག་དང་འགྲོགས་ནས་ཐལ།། གཞན་གྱི་གྲོགས་ལ་འདུ་འབྲལ་ཡོད།། རས་ཆུང་གྲོགས་ལ་འདུ་འབྲལ་མེད།། རང་བྱུང་ཡེ་ཤེས་གྲོགས་མཆོག་དང་།། བུ་རས་ཆུང་པ་ཁོ་འགྲོགས་ནས་ཐལ།། ",
  "ཁོ་རྟ་བཟང་པོ་ཞིག་ལ་ཞོན་ནས་ཐལ།། གཞན་གྱི་རྟ་ལ་གམ་འཁྲུགས་འོང་།། རས་ཆུང་རྟ་ལ་གམ་འཁྲུགས་མེད།།",
  "རྣམ་ཤེས་རླུང་གི་རྟ་ཕོ་ལ།། བུ་རས་ཆུང་པ་ཁོ་ཞོན་ནས་ཐལ།། ",
  "ཁོ་གོས་དྲོན་པོ་ཞིག་ཀྱང་གོན་ནས་ཐལ།། གཞན་གྱི་གོས་ལ་གྲང་དྲོ་ཡོད།། རས་ཆུང་གོས་ལ་གྲང་དྲོ་མེད།། གཏུམ་མོ་མེ་འབར་གྱི་རས་གོས་དེ།། བུ་རས་ཆུང་པ་ཡིས་གྱོན་ནས་ཐལ།། ",
  "ཟས་བཟང་པོ་ཞིག་ཀྱང་ཟ་ཞིང་ཐལ།། གཞན་མའི་ཟས་ལ་ཞིམ་མངར་ཡོད།། རས་ཆུང་ཟས་ལ་ཞིམ་མངར་མེད།། ཏིང་འཛིན་རོ་མཆོག་བཟང་པོ་དེ།། བུ་རས་ཆུང་པ་ཁོང་ཟ་ཞིང་ཐལ།། ",
  "ནོར་བཟང་པོ་ཞིག་ཀྱང་ཁྱེར་ནས་ཐལ།། གཞན་གྱི་ནོར་ལ་དགྲ་རྐུན་ཡོད།། རས་ཆུང་ནོར་ལ་དགྲ་རྐུན་མེད།། སྙན་བརྒྱུད་ཡིད་བཞིན་ནོར་བུ་དང་།། བུ་རས་ཆུང་འགྲོགས་ནས་དབུས་སུ་ཐལ།། ཞེས་གསུངས་ཏེ། ཅུང་ཟད་ཐུགས་སྐྱོ་བའི་རྣམ་པ་ལྟར་མཛད་ནས་བཞུགས་པས། ",
  "ཉ་མ་རྣམས་ཁོང་རང་ལ་སེམས་ལས་མེད་པ་ལྟར་བྱས་ནས། རྗེ་བཙུན་ལ་ཐུགས་ལས་མི་མཛད་འཚལ། ད་དུང་རས་པ་ཞི་བ་འོད་དང་སེ་བན་རས་པ་སོགས་གྲོད་ཕུག་ན་ཕྱག་ཕྱི་བ་མང་པོ་རང་ཡོད་པ་ལགས་ཞུས་པས། ",
  "རྗེ་བཙུན་གྱི་ཞལ་ནས་རས་པ་མང་སྟེ་རས་ཆུང་པ་འདྲ་བ་ཉུང་། ཉ་མ་མང་སྟེ་དད་པ་ཅན་ཉུང་གསུངས་ནས་མགུར་འདི་བཞེས་སོ།། གུང་ཐང་གི་གཉན་ཆུང་རས་པ་དང་།། གཅེན་ལུང་གི་ངན་རྫོང་བདེ་བ་སྐྱོང་།། མདོ་བཀྲའི་སེ་བན་བཀྲ་ཤིས་འབར།། སྟག་མོའི་འབྲི་སྒོམ་གླིང་ཁ་བ།། ཁོང་སྙིང་དང་འདྲ་བའི་བུ་བཞི་ཡིན།།",
  "",
  "ལར་ཆུང་འགྲོགས་སེམས་ཀྱི་ཚེར་མ་ཡིན།། རས་ཆུང་སོང་བས་དྲན་པ་འཕྱོ།། ཚིག་ཐ་སྙད་ཀྱིས་བཏགས་པའི་ལྟ་བ་དེ།། མིང་ལྟ་བ་བྱས་ཀྱང་ཁ་ལྟ་ཡིན།། གཟུང་འཛིན་གཡེང་བ་སྤོང་བ་འམ།། སེམས་རྩེ་གཅིག་ཏུ་རྟོགས་པའི་མི་རེ་ཉུང་།། ",
  "བློ་ལ་ཡར་སྐྱེད་མེད་པའི་སྒོམ་པ་དེ།། མིང་སྒོམ་པ་བྱས་ཀྱང་ཞི་གནས་ཡིན།། ཞི་ལྷག་ཟུང་དུ་འབྲེལ་བ་འམ།། སེམས་གནད་དུ་བསྣུན་པའི་མི་རེ་ཉུང་།། བློ་ཉིན་སྲིབ་བྱེད་པའི་སྤྱོད་པ་དེ།། མིང་སྤྱོད་པ་བྱས་ཀྱང་འབྲེལ་བ་ཡིན།། ཆོས་བརྒྱད་ཟིལ་གྱིས་ནོན་པའམ།། ཆོས་མཐའ་རུ་ཐོན་པའི་མི་རེ་ཉུང་།། ",
  "ངོ་ལྐོག་དང་བཅོས་མའི་དམ་ཚིག་དེ།། མིང་དམ་ཚིག་བྱས་ཀྱང་ཟོག་པོ་ཡིན།། ཁས་བླངས་དམ་བཅའ་མ་ཉམས་པའམ།། རང་སེམས་དཔང་པོར་འཇོག་པའི་མི་རེ་ཉུང་།། ",
  "འདོད་པས་གདུངས་པའི་འབྲས་བུ་དེ།། མིང་འབྲས་བུ་བྱས་ཀྱང་མགོ་སྐོར་ཡིན།། ཆོས་ཉིད་རྡོ་རུས་ཐུག་པ་འམ།། ལམ་སྣ་ཟིན་པའི་མི་རེ་ཉུང་།། ",
  "ཤོག་ལོགས་གདམས་ངག་ཟབ་མོ་དེ།། ཟབ་ཟབ་འདྲ་ཡང་ཟིན་བྲིས་ཡིན།། གང་ཟག་སྙིང་རུས་ཆུང་པ་འམ།། ཆོས་བརྒྱུད་པ་ར་ལྡན་པའི་མི་རེ་ཉུང་།། ",
  "ཚེ་འདིས་བཅིངས་པའི་སློབ་དཔོན་དེ།། མིང་སློབ་དཔོན་བྱས་ཀྱང་བྲེལ་སྣོན་ཡིན།། གང་ཟག་ཚོ་མོས་གུས་ཆུང་བའམ།། མཚན་ལྡན་བླ་མ་བསྟེན་པའི་མི་རེ་ཉུང་།། ",
  "མིག་ཟིམ་བྱེད་པའི་མོས་གུས་དེ།། མིང་མོས་གུས་ཟེར་ཡང་དར་ཅིག་ཡིན།། ལས་ངན་ལྟག་ཚན་ཆེས་པའམ།། ལྟོས་མེད་གསུམ་ལྡན་གྱི་མི་རེ་ཉུང་།། ",
  "གྲོང་ལྟག་གི་དགོན་ཆུང་ཁྲ་མོ་དེ།། མིང་དགོན་པ་བྱས་ཀྱང་གྲོང་ཡུལ་ཡིན།། གང་ཟག་ཚོ་གཡེང་བ་ཆེས་པའམ།། གནས་རི་ཁྲོད་འགྲིམས་པའི་མི་རེ་ཉུང་།། ",
  "བཀའ་གདམ་གྱི་བཙུན་ཆུང་སྲང་རྡོ་མགོ།།",
  "མིང་བཙུན་ཆུང་བྱས་ཀྱང་ལུས་བསྒྱུར་ཡིན།། གང་ཟག་ཚོ་སྙིང་རུས་ཆུང་བ་འམ།། འདུལ་ཁྲིམས་སྣ་རེ་སྲུང་བའི་མི་རེ་ཉུང་།། ",
  "གཉའ་ནང་གི་ཉ་མ་མཆོར་མགོ་མ།། མིང་ཡོན་བདག་བྱས་ཀྱང་འདོད་བསླུ་ཡིན།། བུད་མེད་ཚོ་སྙིང་རྩལ་ཆུང་བའམ།། བསྙེན་བཀུར་སྦྱིན་གཏོང་བྱེད་པའི་མི་རེ་ཉུང་།། ",
  "སྤྱིར་མགོ་ནག་གི་དད་པ་ཁ་ལ་ཡོད།། ཁྱེད་ཉ་མ་ཚོའི་དད་པ་འདོམས་ན་ཡོད།། ང་རྣལ་འབྱོར་གྱི་དད་པ་སྙིང་ལ་ཡོད།། ཕ་བོང་རྒས་པ་དྲེག་པ་ཆགས།། གཙང་ཆབ་རྒས་པ་གཉེར་མ་མང་།། ལྗོན་ཤིང་རྒས་པ་སྐྲ་ལོ་ཟགས།། རི་ཁྲོད་རྒས་པ་ཆུ་ཤིང་ཟད།། རྣལ་འབྱོར་རྒས་པ་ཉམས་རྟོགས་འགྲིབས།། ཉ་མ་རྒས་པ་དད་པ་ཡལ།། ",
  "ཉ་མ་རྨ་བྱ་དང་འདྲ་བ་མདོངས་ཟོལ་སྐྱོང་།། ཉ་མ་ནེ་ཙོ་དང་འདྲ་བ་ལོང་གཏམ་སྤེལ།། ཉ་མ་བ་རྒན་དང་འདྲ་བ་བེའུ་ལུག་སྐྱོང་།། ཁྱེད་ཉ་མ་ཚོ་འགྲོ་ན་འགྲོ་རེ་རན།། རན་པས་མི་ཚད་འཕྱིས་འཕྱིས་ཙམ།། མ་གི་བྲག་ཕུག་འུར་དིང་ན།། ཕྱེ་རྐྱལ་ཚོ་བྱི་བས་འབྲད་ཅིང་འདུག། མར་གོང་ཚོ་རྦབ་ཏུ་འགྲིལ་ནས་ཐལ།། ཆང་ཀུ་ཚོ་ཝ་མོས་སྒྱེལ་ཞིང་།",
  "ཤ་ཁོག་ཚོ་བྱ་རོག་གི་འཐོག་ཅིང་འདུག། འགྲོ་ན་མགྱོགས་པར་ཕྱིན་པ་དྲག། ཁྱེད་ཉ་མ་ཚོ་སྐྱིད་དོ་བདེ་བར་སོང་།། ཞལ་མྱུར་དུ་མཇལ་བའི་སྨོན་ལམ་འཚལ།། ",
  "ཞེས་གསུངས་པས་ཉ་མ་རྣམས་ཕན་ཚུན་མིག་འགྲོས་ཤིག་ཤིག་གྲུ་མོ་སུག་སུག་ཁ་སྐྱེངས་པ་འི་ཚུལ་དང་བཅས་སོང་བས། རྗེ་བཙུན་གྱིས་གསུངས་པ་ལྟར་འདུག་པས། ཁོང་རྣམས་དད་པ་དང་འགྱོད་པ་དྲག་པོ་སྐྱེས་ནས། ལྷག་མ་རྣམས་རྗེ་བཙུན་ལ་ཕུལ་ཏེ། བདག་ཅག་རྣམས་ལ་མི་རྟག་པ་རྒྱུད་ལ་སྐྱེ་བའི་མགུར་མ་ཞིག་ཞུ་ཞུས་པ་ལ། ",
  "གཏམ་སྙན་གྲགས་འདོད་པ་འི་ཚོགས་གསོག་དང་།། ཚེ་འདིའི་འཇིགས་སྐྱོབ་ཀྱི་སྐྱབས་གནས་དང་།། ལན་ལ་རེ་བ་འདོད་པའི་སྦྱིན་པ་དང་།། ངས་བྱས་རང་འདོད་ཀྱི་འབུལ་བ་བཞི།། དེ་ལ་ནམ་ཕུགས་ཡོད་པ་མིན།། ",
  "ཁ་ཟ་འདོད་ཚོགས་འཁོར་ཤོམས་ཁྱེར་དང་།། ཆོས་མཁས་འདོད་རང་བཟོའི་ཕོ་རྒོད་དང་།། སེམས་གཡེང་འདོད་གླུ་དབྱངས་ཐོ་ཆོ་དང་།། རང་ཆེ་འདོད་དབང་བསྐུར་ངོ་སྲུང་བཞི།། འདི་བཞི་ཡིས་བྱིན་རླབས་འཇུག་པ་མིན།། ",
  "ཆོས་བཤད་འདོད་ཡི་གེ་ལུང་མེད་སྒྲུབ།། ང་རྒྱལ་འདོད་ཕྱག་དང་ཞེ་ས་ལ་དགའ།། སྣོད་མི་རྟག་བླུན་པོའི་མགོ་བོ་སྐོར།། ནོར་ཚོལ་བ་འི་ཟོང་ཆོས་ལ་བྱེད་པ་བཞི།། འདི་བཞི་ཡིས་འགྲོ་དོན་འགྲུབ་པ་མིན།། ",
  "གཅིག་པུར་མི་ཟུག་ཡེངས་ལ་དགའ།། སྡུག་སྒུར་མི་ནུས་སྐྱིད་ལ་མཉེས།། སྒོམ་དུ་བཅུག་ན་བཤད་པ་འདོད།། ཆེ་ཐབས་འཇིག་རྟེན་ལས་དང་བཞི།། འདི་བཞིས་ཐར་པ་ཐོབ་པ་མིན།། བཞི་བཞི་བཞི་རུ་བསྡེབས་པའི་དབྱངས།། ཉ་མའི་ཐུགས་དམ་དེ་ལ་མཛོད།། ",
  "ཅེས་གསུངས་པས་འབྲི་སྒོམ་རས་པས་ཞུ་ངོ་བྱས་བསྙེན་བཀུར་བཞེས་པའི་ཚེ། ད་དུང་ཆོས་རེ་གསུང་བར་ཞུ་ཞུས་པ་ལ། རྗེ་བཙུན་གྱིས་མགུར་འདི་གསུངས་སོ།། ",
  "ཡ་གི་ཚེ་རིང་དྲང་སྲོང་དེ།། གང་ཤར་གྱི་ངོ་བོ་མི་ཤེས་པ།། ཐོལ་སྐྱེས་རིག་པ་དགྲ་བོར་འཛིན།། སྙོམས་འཇུག་དྲན་མེད་སྒོམ་དུ་འདོད།། ",
  "མ་གི་ཡི་དྭགས་བསེ་རུ་བ།། རང་སེམས་བསེ་བར་མི་ཤེས་པས།། གཞན་ལ་ཕྲག་དོག་སེར་སྣ་བྱེད།། ལས་ངན་དབང་གིས་བཀྲེས་སྐོམ་སྤྱོད།། ",
  "བར་འཛམ་གླིང་མི་དབུལ་སྡུག་འཁུན་ཅན།། ས་འོག་གི་གསེར་སྦྲམ་མི་ཤེས་པར།། ཡུལ་མི་གྲོགས་ལ་རྐུན་རྫུན་བྱེད།། རྫུན་ཟོལ་ཟོག་མང་ཞིང་ཇེ་སྡུག་འགྲོ།། ",
  "གཉའ་ནང་ཉ་མ་སྤྲལ་སྤྲུལ་ཅན།། རྗེ་བཙུན་ལ་ཚོགས་གསོག་མི་འདོད་པས།། ཚོགས་གསོག་མཆོར་པོའི་རས་པ་ལ་བྱེད།།",
  "རས་པ་ལ་ཕུལ་ཞིང་སྐྱེངས་སུ་སོང་།། ད་འདྲེ་མོའི་སྤྲལ་སྤྲུལ་མ་མང་བར།། ལྷ་མོའི་ཚོགས་གསོག་ལྷ་ལ་ཕུལ།། ",
  "ཞེས་གསུངས་པས་ཀུན་དད་པ་སྐྱེས་ནས་ཕྱག་མང་དུ་འཚལ་ཞིང་མཆི་མ་ཕྱུང་སྟེ། ད་གནས་འདིར་རྗེ་བཙུན་རྟག་ཏུ་བཞུགས་པར་ཞུ། ཆོས་དང་མཐུན་པའི་བསྙེན་བཀུར་ཞབས་ཏོག་འབུལ་ཟེར་བ་ལ། རྗེ་བཙུན་གྱི་ཞལ་ནས། ང་འདིར་ཡུན་རིང་མི་སྡོད་པར་འགྲོ། ཁྱེད་ཉ་མ་རྣམས་ཚེ་སྲོག་ལ་བར་ཆད་མེད་པར་བྱས། བཀྲ་ཤིས་ཆོས་མཐུན་དུ་མཇལ་བའི་སྨོན་ལམ་འདེབས་སོ་གསུངས་ནས་མགུར་འདི་བཞེས་སོ།། མཐོ་ལ་ཡངས་པའི་དགུང་སྔོན་དང་གཅིག། དེ་ལ་འཁོར་བའི་ཉི་ཟླ་ཟུང་གཅིག་དང་གཉིས།། དུས་ཚོད་གནས་སྐབས་ཀྱི་འབྲེལ་བ་ཡད་ཡུད་དུ་གདའ།། དགུང་སྔོན་ཁྱེད་སྐུ་ཁམས་ཅི་བདེར་བཞུགས།། ཉི་ཟླ་ངེད་གླིང་བཞི་བསྐོར་དུ་འགྲོ།། ",
  "ཤོ་མས་ཀྱང་ཀུ་རེ་ཞུས་པ་ལགས།། དགུང་སྔོན་ཁྱོད་སྤྲིན་གྱིས་མ་བསྒྲིབས་པ་བྱོས།། ཉི་ཟླ་ངེད་གཟའ་ཡིས་མ་གཟུང་བ་བགྱིས་ཏེ།། ཞལ་ཡང་ཡང་དུ་མཇལ་བའི་སྨོན་ལམ་འདེབས།། བཀྲ་ཤིས་ཆོས་མཐུན་དུ་མཇལ་བའི་སྨོན་ལམ་འདེབས།། ",
  "མཐོ་ལ་ཡངས་པའི་བྲག་སྟོད་དང་གཅིག། དེ་ལ་འཁོར་བའི་བྱ་རྒྱལ་རྒོད་པོ་དང་གཉིས།། དུས་ཚོད་གནས་སྐབས་ཀྱི་འབྲེལ་པ་ཡད་ཡུད་དུ་གདའ།། བྲག་སྟོད་ཁྱེད་སྐུ་ཁམས་ཅི་བདེར་བཞུགས།། བྱ་རྒྱལ་ངེད་ནམ་འཕང་གཅོད་དུ་འགྲོ།། ཤོ་མས་ཀྱང་ཀུ་རེ་ཞུས་པ་ལགས།། བྲག་སྟོད་ཁྱེད་ཐོག་གིས་མ་བཤིག་པ་བྱོས།། བྱ་རྒྱལ་ངེད་ཐག་རྙིས་མ་བཟུང་བ་བྱས་ནས།།",
  "ཞལ་ཡང་ཡང་དུ་མཇལ་བའི་སྨོན་ལམ་འདེབས།། བཀྲ་ཤིས་ཆོས་མཐུན་དུ་མཇལ་བའི་སྨོན་ལམ་འདེབས།། ",
  "མ་གི་གཙང་ཆབ་གཞུང་རིང་དང་གཅིག། དེ་ལ་འཁོར་བའི་ཉ་མོ་གསེར་མིག་དང་གཉིས།། དུས་ཚོད་གནས་སྐབས་ཀྱི་འབྲེལ་བ་ཡད་ཡུད་དུ་གདའ།། གཙང་ཆབ་ཁྱེད་སྐུ་ཁམས་ཅི་བདེར་བཞུགས།། ཉ་མོ་ངེད་གདྒཱའི་ཆབ་ལ་འགྲོ།། ཤོ་མས་ཀྱང་ཀུ་རེ་ཞུས་པ་ལགས།། གཙང་ཆབ་ཁྱེད་ཡུལ་དུ་མ་དྲངས་པ་བྱོས།། ཉ་མོ་ངེད་དོལ་ལ་མ་འཐུམས་པ་བྱས་ནས།། ཞལ་ཡང་ཡང་དུ་མཇལ་བའི་སྨོན་ལམ་འདེབས།། བཀྲ་ཤིས་ཆོས་མཐུན་དུ་མཇལ་བའི་སྨོན་ལམ་འདེབས།། ",
  "ལྡུམ་ར་ནང་གི་མེ་ཏོག་ཧ་ལོ་དེ་དང་གཅིག། དེ་ལ་འཁོར་བའི་བུང་བ་སྟག་གཟིག་དང་གཉིས།། དུས་ཚོད་གནས་སྐབས་ཀྱི་འབྲེལ་བ་ཡད་ཡུད་དུ་གདའ།། མེ་ཏོག་ཁྱེད་སྐུ་ཁམས་ཅི་བདེར་བཞུགས།། བུང་བ་ངེད་གདྒཱའི་མེ་ཏོག་བསྐོར།། ཤོ་མས་ཀྱང་ཀུ་རེ་ཞུས་པ་ལགས།། མེ་ཏོག་ཁྱེད་སད་ཀྱིས་མ་ཁྱེར་བ་བྱོས།། བུང་བ་ངེད་རྫི་ཡིས་མ་བསྐྱོད་པ་བྱས་ནས།། ཞལ་ཡང་ཡང་དུ་མཇལ་བའི་སྨོན་ལམ་འདེབས།། བཀྲ་ཤིས་ཆོས་མཐུན་དུ་མཇལ་བའི་སྨོན་ལམ་འདེབས།། ",
  "ཡུལ་གཉའ་ནང་གི་ཉ་མ་དད་འདུས་དང་གཅིག། དེ་ལ་འཁོར་བའི་རྣལ་འབྱོར་མི་ལ་དང་གཉིས།། དུས་ཚོད་གནས་སྐབས་ཀྱི་འབྲེལ་བ་ཡད་ཡུད་དུ་གདའ།། ཉ་མ་ཁྱེད་སྐུ་ཁམས་ཅི་བདེར་བཞུགས།། རྣལ་འབྱོར་ང་གཉན་སའི་རི་ལ་འགྲོ།། ཤོ་མས་ཀྱང་ཀུ་རེ་ཞུས་པ་ལགས།། ཁྱེད་ཉ་མ་ཚོ་འདས་གྲོངས་མེད་པ་བྱོས།། རྣལ་འབྱོར་ང་ཉམས་རྟོགས་འཕེལ་བར་བྱས་ཏེ།།",
  "ཞལ་ཡང་ཡང་དུ་མཇལ་བའི་སྨོན་ལམ་འདེབས།། བཀྲ་ཤིས་ཆོས་མཐུན་དུ་མཇལ་བའི་སྨོན་ལམ་འདེབས།། ",
  "ཞེས་གསུངས་པས་ཉ་མ་རྣམས་ཀྱི་ནང་ནས་རྗེ་བཙུན་གྱི་ཕྱི་བཞིན་འབྲང་བ་ཡང་འགའ་བྱུང་ཞིང་གཞན་རྣམས་ཀྱང་དད་པ་དཔག་ཏུ་མེད་པ་སྐྱེས་ནས་སོང་ངོ།། དེ་ནས་རས་ཆུང་པ་ས་དབུས་སུ་ཕེབས། བྱ་ཡུལ་བཀའ་གདམས་ཀྱི་གྲྭ་སར་བྱོན་ནས་མཁན་པོ་སྨིན་གྲོལ་ལ་བཀོད་པ་དང་། ལྷ་ལྕམ་དང་མཇལ་བ་རྗེ་བཙུན་གྱི་ཐུགས་རྗེས་ཁྲེལ་ཏེ། སླར་ཡང་བླ་མའི་དྲུང་དུ་ཕེབས་པའི་བར་གྱི་ལོ་རྒྱུས་རྣམས་རས་ཆུང་པ་རང་གི་རྣམ་ཐར་ན་གསལ་ལོ།། ",
  "རས་ཆུང་དབུས་བཞུད་ཀྱི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་ཕུག་ན་བཞུགས་དུས། ནམ་ཞིག་ཐོ་རངས་ཀྱི་ཚེ། མཁའ་འགྲོ་མ་སེང་གེའི་གདོང་པ་ཅན་དེ་མངོན་སུམ་དུ་བྱོན་ནས་མི་ལ་རས་པ་ཐོང་ལ་ལ་རྒྱ་གར་གྱི་དམ་པ་སངས་རྒྱས་འབྱོན་ཞིང་འདུག་སྟེ་ཁྱོད་མཇལ་དུ་མི་འགྲོའམ་ཟེར་བྱུང་བ་ལ། རྗེ་བཙུན་གྱི་ཐུགས་དགོངས་ལ་མ་བདེ་བའི་སྒྲོ་འདོགས་གཅོད་དགོས་མི་འདུག་སྟེ། ཁོང་གྲུབ་ཐོབ་ཡིན་པས་མཇལ་བ་ལ་སྐྱོན་མེད་སྙམ་རླུང་ཐུན་གཅིག་བཟུང་སྟེ་གཉའ་ནང་ཐོང་ལ་ལ་བྱོན་པས། ལའི་ནང་ནས་མར་ཚོང་པ་འགའ་དང་ཕྲད་པས། རྒྱ་གར་གྱི་དམ་པ་སངས་རྒྱས་འབྱོན་ཞིང་འདུག་གམ་གསུངས་པས། དམ་པ་སངས་རྒྱས་ནི་ངོ་མི་ཤེས། ཨ་ཙ་ར་རྒན་པོ་གཅིག་སྔོ་ཁྱོག་གེ་མདང་མགྲོན་ཁང་ན་ཉལ་འདུག་ཟེར། ",
  "འདི་རྣམས་ཀྱིས་ངོ་མ་ཤེས་པར་འདུག་དགོངས་ལ་ཁར་ཕེབས་ནས་གཟིགས་པས། དམ་པ་ཡང་མཁའ་འགྲོ་མ་སེང་གེའི་གདོང་ཅན་གྱིས་རྗེ་བཙུན་དང་མཇལ་བར་བསྐུལ་ཏེ། སྙིང་རྗེའི་མགྲོན་ཁང་དུ་གཟིམས་ནས་འབྱོན་ཞིང་འདུག་པ་གཟིགས་ཏེ། འདི་ལ་ཟག་མེད་ཀྱི་མངོན་ཤེས་ཡོད་ཟེར་བརྟག་དགོས་སྙམ་སྐུ་ལུས་མེ་ཏོག་གི་ཕུང་པོར་སྤྲུལ་ནས་བཞུགས་པས། དམ་པས་སྤྱན་མི་གཟིགས་པར་ཐལ་ལེ་གཤེགས་སོང་བས་མངོན་ཤེས་ཐོགས་མེད་ཡོད་པ་མི་བདེན་པ་འདྲ་དགོངས་པའི་ཚེ། དམ་པ་ཞལ་ཁོར་ལོག་སྟེ་མེ་ཏོག་གི་ཕུང་པོ་ལ་ཞབས་ཐོ་བརྒྱབ་།",
  "",
  "ཁོ་རེ་མི་ལ་རས་པ་ལུས་མེ་ཏོག་ཏུ་སྤྲུལ་ནས་བསྡད་པས་མི་ཆོག་པར་འདུག་ཡར་ལོངས་དང་། ཁྱོད་ཀྱི་མཁའ་འགྲོའི་སྲོག་སྙིང་རྣམས་གླུ་རུ་བླངས། དབྱངས་སུ་གྱེར་བའི་ཆད་པ་ལ་ཤ་ཟའི་མཁའ་འགྲོ་རྣམས་ཀྱིས་ཁྱོད་ཀྱི་བླ་དབུགས་དང་དོན་སྙིང་དམར་ཙ་རེ་བ་ཁྱེར་བྱུང་བ་དང་ང་ཕྲད་པས། མདང་ངེད་རྣམས་ཀྱིས་ཚོགས་འཁོར་བྱས་ཟོས་ཚར་བས། ད་ཁྱོད་ལ་དོ་ནུབ་ཀྱི་ཚེ་ལས་མེད་དོ།། འཆི་བྲོད་ཀྱི་གདེངས་ཅི་ཡོད་དམ་གསུངས་པའི་ཚེ། ",
  "རྗེ་བཙུན་གྱིས་ཧར་བཞེངས་ཏེ། འཆི་བྲོད་གདེངས་ཚད་དྲུག་གི་མགུར་འདི་གསུངས་སོ།། མཐའ་བྲལ་ཆེན་པོའི་སེང་གེ་དེ།། ཉམ་ང་མེད་པའི་མཆེ་བ་གཙིགས།། ཞུམ་ཁེངས་མེད་པ་འི་གངས་ལ་ཉལ།། དེ་རྣལ་འབྱོར་པ་ང་ཡི་ལྟ་བའི་གདེངས།། ལྟ་བ་མཁན་ང་འཆི་ན་བྲོད།། ཤི་ནས་ཐར་པའི་ལམ་ལ་འགྲོ།། ",
  "གཡོ་འགུལ་མེད་པའི་ཤྭ་བ་ལ།། རོ་གཅིག་དུ་མའི་ར་བཅུ་རྒྱས།། བདེ་གསལ་ཆེན་པོའི་སྤང་ལ་ཉལ།། དེ་རྣལ་འབྱོར་པ་ང་ཡི་སྒོམ་པའི་གདེངས།། སྒོམ་པ་མཁན་ང་འཆི་ན་བྲོད།། ཤི་ནས་ཐར་པའི་ལམ་ལ་འགྲོ།། ",
  "སྡིག་བཅུ་འབྲེལ་མེད་ཀྱི་ཉ་མོ་ལ།། དགེ་བཅུ་འབྲལ་མེད་ཀྱི་གསེར་མིག་འཁྱིལ། ཉམས་རྒྱུན་ཆད་མེད་ཆུ་བོའི་གཞུང་ལ་འཕྱོ།། དེ་རྣལ་འབྱོར་པ་ང་ཡི་སྤྱོད་པའི་གདེངས།། སྤྱོད་པ་མཁན་ང་འཆི་ན་བྲོད།། ཤི་ནས་ཐར་པའི་ལམ་ལ་འགྲོ།།",
  "",
  "རང་སེམས་དཔང་བཙུགས་ཀྱི་སྟག་མོ་ལ།། གཞན་དོན་ལྷུན་གྲུབ་ཀྱི་རི་མོ་བཀྲ།། ཡངས་དོག་མེད་པའི་ནགས་ལ་འཕྱོ།། དེ་རྣལ་འབྱོར་པ་ང་ཡི་དམ་ཚིག་གདེངས།། དམ་ཚིག་མཁན་ང་འཆི་ན་བྲོད།། ཤི་ནས་ཐར་པའི་ལམ་ལ་འགྲོ།། ",
  "སྣང་བ་དཀར་དམར་གྱི་ཤོག་བུ་ལ།། རིག་པ་སེམས་ཀྱིས་ཡི་གེ་བྲིས།། གཉིས་སུ་མེད་པར་ལྟ་རྟོག་བྱེད།། དེ་རྣལ་འབྱོར་པ་ང་ཡི་དམ་ཆོས་གདེངས།། དམ་ཆོས་མཁན་ང་འཆི་ན་བྲོད།། ཤི་ནས་ཐར་པའི་ལམ་ལ་འགྲོ།། ",
  "འགྱུ་བ་དྭངས་སངས་ཀྱི་ཁྱུང་ཆེན་ལ།། ཐབས་ཤེས་གཉིས་ཀྱི་གཤོག་སྒྲོ་རྒྱས།། འདུས་མ་བྱས་ཀྱི་མཁའ་ལ་འཕུར།། དེ་རྣལ་འབྱོར་པ་ང་ཡི་འབྲས་བུའི་གདེངས།། འབྲས་བུ་མཁན་ང་འཆི་ན་བྲོད།། ཤི་ནས་ཐར་པའི་ལམ་ལ་འགྲོ།། ",
  "ཞེས་གསུངས་པས་དམ་པའི་ཞལ་ནས། ཁྱོད་ཀྱི་དེ་འདྲ་ལ་རྒྱུ་མཚན་ཅི་ཡང་མི་འདུག། ཕྱིའི་དངོས་པོ་དཔེར་བཀོད་པས་མི་འོང་། ཁྱོད་རྣལ་འབྱོར་པ་གཤའ་མ་ཞིག་ཡིན་ན་ད་ལྟའི་རིག་པ་འདི་ལ་ཐག་ཆོད་ཅིག་དགོས་པ་ཡིན་གསུངས་པ་ལ། ",
  "རྗེ་བཙུན་གྱིས་བློ་བདེ་ཐག་ཆོད་དྲུག་གི་མགུར་འདི་གསུངས་སོ།། མཁའ་འགྲོ་ཤུགས་ཀྱིས་འདུ་བའི་དབེན་གནས་སུ།། གང་བདེ་གཅིག་པུར་ཆོས་ལ་བསམ་མནོ་བཏང་།། དཔའ་བོ་བདག་རྩད་ཆོད་ལ་ཕྱག་འཚལ་ལོ།། ",
  "སེམས་སྐྱེ་མེད་ཀྱི་ངང་ལ་འཆི་མེད་འཕྱོ།། སྐྱེ་འཆིའི་མཚན་མ་རང་སར་གྲོལ།།",
  "ལྟ་བའི་ཐག་ཆོད་བློ་རེ་བདེ།། བདེ་བདེ་འདྲ་ན་དམ་པ་རང་ཡང་མཛོད།། ",
  "སྒོམ་སྒོམ་མེད་ཀྱི་ངང་ནས་ཡེངས་མེད་འཕྱོ།། མཉམ་རྗེས་ཀྱི་མཚན་མ་རང་སར་གྲོལ།། སྒོམ་པའི་ཐག་ཆོད་བློ་རེ་བདེ།། བདེ་བདེ་འདྲ་ན་དམ་པ་རང་ཡང་མཛོད།། ",
  "སྤྱོད་པ་ཤུགས་འབྱུང་གི་ངང་ནས་འགག་མེད་འཕྱོ།། ཚུལ་འཆོས་ཀྱི་མཚན་མ་རང་སར་གྲོལ།། སྤྱོད་པའི་ཐག་ཆོད་བློ་རེ་བདེ།། བདེ་བདེ་འདྲ་ན་དམ་པ་རང་ཡང་མཛོད།། ",
  "དབང་བསྐུར་མེད་ཀྱི་ངང་ནས་ཐོབ་མེད་འཕྱོ།། ལྷ་སྐུའི་མཚན་མ་རང་སར་གྲོལ།། དབང་བསྐུར་གྱི་ཐག་ཆོད་བློ་རེ་བདེ།། བདེ་བདེ་འདྲ་ན་དམ་པ་རང་ཡང་མཛོད།། ",
  "དམ་ཚིག་བསྲུང་མེད་ཀྱི་ངང་ནས་ཉམས་མེད་འཕྱོ།། བསྲུང་སྡོམ་གྱི་མཚན་མ་རང་སར་གྲོལ།། དམ་ཚིག་གི་ཐག་ཆོད་བློ་རེ་བདེ།། བདེ་བདེ་འདྲ་ན་དམ་པ་རང་ཡང་མཛོད།། ",
  "འབྲས་བུ་རེ་མེད་ཀྱི་ངང་ནས་དོགས་མེད་འཕྱོ།། རེ་དོགས་ཀྱི་མཚན་མ་རང་སར་གྲོལ།།",
  "འབྲས་བུའི་ཐག་ཆོད་བློ་རེ་བདེ།། བདེ་བདེ་འདྲ་ན་དམ་པ་རང་ཡང་མཛོད།། ",
  "ཅེས་གསུངས་པས་དམ་པའི་ཞལ་ནས་ངས་དེ་རྣམས་མངོན་དུ་བྱས་ཚར། བོད་ཀྱི་ཆོས་པ་ལ་བཅོས་མི་དགོས་པ་ཁྱོད་བྱུང་། རྒྱ་གར་ན་ཡང་ཁྱོད་འདྲ་བ་རེ་རེ་ཙམ་ལས་མེད། ད་ང་ལ་ཡང་ཁྱོད་མི་དགོས་ཁྱོད་ལ་ཡང་ང་མི་དགོས་པར་འདུག་གསུང་མཉེས་ནས་ལོག་འབྱོན་གྲབས་མཛད་ཅིང་འདུག་པ་ལ། རྗེ་བཙུན་གྱིས་དམ་པའི་ན་བཟའ་ནས་འཇུས་ཏེ། དམ་པ་ཁྱོད་ལ་དམ་ཆོས་སྡུག་བསྔལ་ཞི་བྱེད་ཅེས་བྱ་བ་ཁ་ནང་དུ་ལོག་ནས་བསྒོམས་པས། སངས་རྒྱས་ཀྱི་དགོངས་པ་ཅིག་ཅར་དུ་རྟོགས་པ་ཡོད་ཟེར་བ་དེ་མགུར་དུ་གསུང་བར་ཞུ་ཞུས་པས། དམ་པའི་ཞལ་ནས་སྔར་ང་གླུ་ལེན་པ་ནམ་ཐོས། ད་དུང་ཡང་མི་ཐོས་ང་ཐོང་གསུང་བ་ལ། ",
  "རྗེ་བཙུན་གྱིས་ནན་གྱིས་ཞུས་པས། དམ་པས་མགུར་འདི་གསུངས་སོ།། དམ་ཆོས་སྡུག་བསྔལ་ཞི་བྱེད་འདི།། གདོན་གནོད་སྦྱིན་ཕོ་མོ་འདུལ་ཙ་ན།། བརཏལ་ཞུགས་འཁྲུལ་འཁོར་འཆའ་བ་ཡིན།། ལུས་ལ་ན་ཚ་བྱུང་ཙ་ན།། དབྱིངས་རིག་གཅིག་ཏུ་བསྲེ་བ་ཡིན།། རྣམ་རྟོག་ཕྲ་མོ་སྐྱེས་ཙ་ན།། ཉོན་མོངས་ལ་འབུར་འཇོམས་བཏང་བ་ཡིན།། གཅིག་པུར་ལྐོག་ཏུ་ཉལ་ཙ་ན།། རིག་པ་རྗེན་པར་འཇོག་པ་ཡིན།། མང་པོའི་གསེབ་ཏུ་སྡོད་ཙ་ན།། གང་ཤར་ངོ་ལ་ལྟ་བ་ཡིན།། བྱིང་ན་ཕཊ་ཀྱི་གསེང་བ་ཡིན།། འཕྲོ་ན་རྩ་བ་གཅོད་པ་ཡིན།། རྒོད་ན་དབྱིངས་སུ་འཇོག་པ་ཡིན།། ཤེས་པ་ཡུལ་ཕྱིར་འབྲང་ཙ་ན།། དེ་ཉིད་དོན་ལ་ལྟ་བ་ཡིན།། དམ་ཆོས་སྡུག་བསྔལ་ཞི་བྱེད་འདི།། ལྟས་ངན་བྱུང་ན་གཡང་དུ་བླན།། རྣམ་རྟོག་ཇི་ལྟར་དགྱེས་དགྱེས་མཛོད།།",
  "",
  "ན་ཚ་བྱུང་ན་བོགས་སུ་འདོན།། འབྱུང་བ་ཇི་ལྟར་དགྱེས་དགྱེས་མཛོད།། ",
  "འཆི་བ་བྱུང་ན་ལམ་དུ་སློང་།། འཆི་བདག་ཇི་ལྟར་དགྱེས་དགྱེས་མཛོད།། ",
  "དམ་ཆོས་སྡུག་བསྔལ་ཞི་བྱེད་འདི།། དུས་གསུམ་རྒྱལ་བའི་དགོངས་པ་ལགས།། རྡོ་རྗེ་འཆང་གི་གསང་ཚིག་ཡིན།། མཁའ་འགྲོ་སྡེ་བཞིའི་སྲོག་སྙིང་ཡིན།། རྒྱུད་སྡེ་བཞིའི་གདམས་ངག་ཡིན།། སྙན་བརྒྱུད་གནད་ཀྱི་མན་ངག་ཡིན།། མན་ངག་ཐབས་ཀྱི་ལྡེ་མིག་ཡིན།། དམ་ཆོས་སྡུག་བསྔལ་ཞི་བྱེད་ལགས།། ཞེས་གསུངས་པས་རྗེ་བཙུན་མཉེས་ཤིང་ཆ་ལུགས་ལྷུག་པ་ར་བཞུགས་པ་ལ། ",
  "དམ་པའི་ཞལ་ནས་ལུས་ལ་སྦ་རྒྱུ་ཞིག་འདུག་པ་མི་སྦེད་པར་སྨྱོན་པའི་སྤྱོད་པ་འདྲ་བ་དེ་མ་བྱེད་གསུངས་པ་ལ། རྗེ་བཙུན་གྱིས་སྨྱོ་ལུགས་འདི་མགུར་དུ་གསུངས་སོ།། རྗེ་བླ་མ་རྣམས་ལ་ཕྱག་འཚལ་ལོ།། བཀའ་དྲིན་ཅན་ལ་སྐྱབས་སུ་མཆི།། མི་མཐུན་རྐྱེན་དང་བར་ཆད་སོལ།། མཐུན་པའི་ལམ་སྣ་ཆོས་ལ་དྲོངས།། ",
  "རྣལ་འབྱོར་མི་ལ་རས་པ་ལ།། གཞན་ཡང་སྨྱོའམ་སྨྱོའམ་ཟེར།། རང་ཡང་སྨྱོའམ་སྙམ་པ་བྱུང་།། སྨྱོ་བའི་སྨྱོ་ལུགས་བཤད་ཙ་ན།། ཕ་སྨྱོ་བུ་སྨྱོ་བརྒྱུད་པ་སྨྱོ།། བརྒྱུད་པ་རྡོ་རྗེ་འཆང་ཆེན་སྨྱོ།། ཡང་མེས་ཏཻ་ལོ་ཤེར་བཟང་སྨྱོ།། མེས་པོ་ནཱ་རོ་པཎ་ཆེན་སྨྱོ།།",
  "ཕ་རྒན་མར་པ་ལོ་ཙྪ་སྨྱོ།། ང་རང་མི་ལ་རས་པ་སྨྱོ།། བརྒྱུད་པ་རྡོ་རྗེ་འཆང་ཆེན་དེ།། སྐུ་བཞི་ལྷུན་གྲུབ་གདོན་གྱིས་སྨྱོ།། ",
  "ཡང་མེས་ཏཻ་ལོ་ཤེར་བཟང་དེ།། ཕྱག་རྒྱ་ཆེན་པོའི་གདོན་གྱིས་སྨྱོ།། ",
  "མེས་པོ་ནཱ་རོ་པཎ་ཆེན་དེ།། རིག་པ་བརཏལ་ཞུགས་གདོན་གྱིས་སྨྱོ།། ",
  "ཕ་རྒན་མར་པ་ལོ་ཙྪ་དེ།། རྒྱུད་སྡེ་བཞི་ཡི་གདོན་གྱིས་སྨྱོ།། རླུང་སེམས་གཉིས་ཀྱི་གདོན་གྱིས་སྨྱོ།། ཕྱོགས་རིས་མེད་པའི་ལྟ་བ་སྨྱོ།། དམིགས་མེད་རང་གསལ་སྒོམ་པ་སྨྱོ།། འཛིན་མེད་རང་གྲོལ་སྤྱོད་པ་སྨྱོ།། རེ་དོགས་མེད་པའི་འབྲས་བུ་སྨྱོ།། ཟོལ་ཟོག་མེད་པའི་དམ་ཚིག་སྨྱོ།། ",
  "སྨྱོ་བས་མི་ཚད་འདྲེ་ཡང་གནོད།། ཕོ་གདོན་དུ་བླ་མའི་གདམས་ངག་གནོད།། མོ་གདོན་དུ་མཁའ་འགྲོའི་བྱིན་རླབས་གནོད།། བློ་བདེ་བའི་འགོང་པོ་ཕུགས་སུ་ཞུགས།། རྟོགས་རྩལ་གྱི་འདྲེ་མོས་རྒྱུན་དུ་ཉུལ།། ",
  "འདྲེ་གནོད་ཀྱིས་མི་ཚད་ན་ཡང་ན།། ཕྱག་རྒྱ་ཆེན་པོས་རྒྱབ་ནས་གཟེར།། རྫོགས་པ་ཆེན་པོས་མདུན་ནས་གཟེར།། རླུང་བུམ་པ་ཅན་གྱིས་གཅོང་གིས་ཟིན།། སྟེང་ན་ཡེ་ཤེས་ཀྱི་ཚད་པས་གཟིར།།",
  "",
  "འོག་ན་ཏིང་འཛིན་གྱི་གྲང་བ་ན།། བར་ན་བདེ་སྟོང་གི་ཚ་གྲང་འཐབ།། ཁ་ནས་གདམས་ངག་ཁྲག་ལྟར་སྐྱུག། ཆོས་ཉིད་ཀྱི་བདེ་བས་བྱང་ཁོག་བརྒྱངས།། ན་བས་མི་ཚད་འཆི་ཡང་འཆི།། ལྟ་བའི་ཀློང་དུ་ཕྱོགས་རིས་འཆི།། སྒོམ་པའི་ཀློང་དུ་བྱིང་རྒོད་འཆི།། སྤྱོད་པའི་ཀློང་དུ་ཚུལ་འཆོས་འཆི།། འབྲས་བུའི་ཀློང་དུ་རེ་དོགས་འཆི།། དམ་ཚིག་ཀློང་དུ་ཟོལ་ཟོག་འཆི།། སྐུ་གསུམ་ངང་དུ་རྣལ་འབྱོར་འཆི།། རྣལ་འབྱོར་ཤི་བའི་ནངས་པར་དེ།། སྣམ་བུ་བྱང་རྐྱང་མ་ལགས་པ་འི།། ཕྱི་སྣང་བ་ཁྲ་མོའི་རོ་དུམ་མཐོང་།། རྩྭ་གྲེས་མའི་ཐག་པ་མ་ལགས་པ་འི།། ཨ་ཝ་དྷཱུ་ཏཱིའི་ཐག་པས་སྒྲོག། སྣབས་བཤལ་བུ་ཚ་མ་ལགས་པ་འི།། བུ་རིག་པའི་ཁྱེའུ་ཆུང་ཡར་བཞེངས་ལ།། རྣལ་འབྱོར་ཤི་བའི་རོ་འདི་ཁུར།། ས་ལམ་སྐྱ་མོ་མ་ལགས་པ་འི།། བྱང་ཆུབ་ཆེན་པོའི་ལམ་ལ་ཁུར།། ས་མཁན་མཁའ་འགྲོ་སྡེ་བཞིས་གྱིས།། རོ་ལམ་བཀའ་བརྒྱུད་བླ་མས་དྲོངས།། གཡའ་རི་སྤང་རི་མ་ལགས་པ་འི།། དཔལ་ཀུན་ཏུ་བཟང་པོའི་རི་ལ་སྐྱོལ།། དུར་ཁྲོད་ཝ་སྤྱང་མ་ལགས་པ་འི།། ཐབས་ཤེས་རབ་གཉིས་ཀྱི་ཝ་སྤྱང་རོལ།། རྡོ་རྗེ་འཆང་གི་དུར་དུ་སྦོས།། ",
  "ཞེས་གསུངས་པས། དམ་པ་ཤིན་ཏུ་མཉེས་ནས་རྣལ་འབྱོར་པ་ཁྱོད་ཀྱིས་སྨྱོ་ལུགས་དེ་ལེགས་བྱུང་གསུངས་པ་ལ། རྗེ་བཙུན་གྱི་ཞལ་ནས་འོ་སྐོལ་རྣལ་འབྱོར་པ་ཚོགས་པ་ལ་ཚོགས་ཀྱི་འཁོར་ལོ་ཞིག་བཤམས་པ་དྲག་གམ་གསུངས་པས། དམ་པའི་ཞལ་ནས་འོ་ན་ཁྱོད་བོད་གཞིས་པར་འདུག་པས་ང་རྒྱ་གར་བ་ལ་ཚོགས་འཁོར་ཤོམས་ཤིག་གསུང་བ་།",
  "རྗེ་བཙུན་གྱི་དབུ་ཐོད་ཀླད་པ་དང་བཅས་པ་ལིང་ཕོག་སྟེ་པུས་མོ་གཉིས་དང་མཇིང་པ་འི་སྒྱེད་བུའི་ཁར་བཀལ་བ་ལ། ལྟེ་བ་ནས་གཏུམ་མོའི་མེ་སྦར་བས་ཀླད་པ་འོད་ཟེར་ཁ་དོག་ལྔ་ལྡན་དུ་བསྐོལ་བས། དམ་པས་འཇག་མ་བདུན་གྱིས་སྟེང་དུ་སྐུ་བདུན་བསྒྲིགས་བྱུང་བ་ལ། རྗེ་བཙུན་གྱིས་ཀྱང་བདེ་མཆོག་གི་སྒོ་མཚམས་མ་བརྒྱད་གསོལ་གྱི་བྱ་བ་ལ་སྤྲུལ་ཏེ་བཀོད་ནས་འཇག་མ་བདུན་གྱི་སྟེང་དུ་སྐུ་བདུན་བཀོད་ནས་ཚོགས་ཀྱི་འཁོར་ལོ་ཚིམ་པ་དྲུག་ལྡན་དུ་མཛད་པའི་ཚེ། རྗེ་བཙུན་གྱི་འཇག་མ་རྣམས་ཅུང་ཟད་མགོ་གུག་འདུག་པ་ལ། རྗེ་བཙུན་གྱིས་དམ་པ་ལ་འོ་ཅག་གཉིས་རླུང་བུམ་པ་ཅན་ལ་ནི་ཁྱད་མེད་བདག་གི་འཇག་མ་མགོ་གུག་པ་ཅི་ལགས་གསུངས་པས། དམ་པའི་ཞལ་ནས་འོ་ཅག་གི་སྤངས་རྟོགས་ཀྱི་ཡོན་ཏན་ལ་ཁྱད་མི་འདུག་སྟེ། ཁྱོད་བོད་དུ་སྐྱེས་པའི་ཁྱད་དུ་འདུག། འོ་སྐོལ་གཉིས་ལྟ་སྤྱོད་གཅིག་པར་འདུག་པས་མ་འོངས་པའི་སློབ་བརྒྱུད་རྣམས་ཀྱང་ལྟ་སྤྱོད་གཅིག་པར་འོང་བར་འདུག་གསུང་ངོ།། དེ་ནས་རྫུ་འཕྲུལ་གྱིས་རང་རང་གི་གནས་སུ་གཤེགས་སོ།། ",
  "ཐོང་ལའི་སྐོར་རོ།།།། ༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་ཕུག་ན་བཞུགས་དུས། ལ་ཞིང་ཞེས་བྱ་བ་ན་བོན་པོའི་སྡེ་ཆེན་པོ་ཞིག་ཡོད་པ་དེའི་ནང་ནས་བོན་པོ་ཕྱུག་པོ་ཆོས་ལ་དད་པ་ཞིག་ཡོད་པ་དེས་བོན་པོ་གཞན་གྱིས་མ་ཚོར་བ་རྗེ་བཙུན་ལ་བསྙེན་བཀུར་བྱས་དབང་དང་གདམས་ངག་ཞུས་ནས་བསྒོམས་པ་ཞིག་ཡོད་པ་དེ། འཆི་ནད་ཀྱིས་ཐེབས་པའི་ཚེ། ཁོ་རང་གི་ཉེ་འབྲེལ་ཀུན་བསགས་ནས་ཁ་ཆེམ་ལ་ངའི་ནོར་སྐལ་གང་ཡོད་རྗེ་བཙུན་དཔོན་གཡོག་ལ་ཕུལ་ལ་གནས་འདྲེན་ཞུས། ཁྱེད་རང་རྣམས་ཀྱང་ཚེ་འདིའི་བོན་པོ་བས་ཕྱི་མ་ཕན་པའི་ཆོས་གྱིས་ཤིག་ཟེར་བ་ལ། ཁོང་རྣམས་ཉན་རིགས་སུ་མི་འདུག་པ་དང་། རྗེ་བཙུན་ཡབ་སྲས་སྤྱན་མ་དྲངས་ཀྱི་དོགས་ནས། བུ་མོ་གཅིག་ཡོད་པ་དེ་ལ་ང་ལ་གྲི་ཞིག་ཐོངས་དང་བྱས་པས་ཅི་བྱེད་པ་ཟེར། ངས་ལབས་པ་འི་ཁ་ལ་མི་ཉན་རྟིང་ང་ལྕེབས་ནས་འཆི་བ་ཡིན། ཁྱེད་རྣམས་ལའང་གཏམ་ངན་ཞིག་འོང་ལས་ཆེ་བྱས་པས། ཁོང་རྣམས་ན་རེ། འོ་ན་ཁྱོད་རང་ཟེར་བ་བཞིན་བྱའོ་ཟེར་བས། འོ་ན་འོ་ཅག་བོན་པོ་རྣམས་ལ་ཕྱི་མའི་གནས་འདྲེན་གྱི་ཐ་སྙད་ཀྱིས་མ་གོས་འདུག་།",
  "རྗེ་བཙུན་གདན་དྲོངས་ཤིག་ཟེར་ཤི་བར་གྱུར་ཏོ།། ",
  "དེ་ནས་བོན་པོའི་ཁ་ཆེམ་བཞིན་རྗེ་བཙུན་དཔོན་སློབ་འགའ་སྤྱན་དྲངས་ཏེ་སྟེང་ཁང་ཞིག་ཏུ་བཞུགས། བོན་པོ་རྣམས་ཀྱིས་འོག་ཏུ་ཆོ་ག་བྱས་པས་དཀྱིལ་འཁོར་གྱི་རྩ་བ་ན་སྔར་ཤི་བའི་བོན་པོ་དེ་སྔོ་ཐུལ་ཞོལ་ལེ་ཆང་འཐུང་ཞིང་འདུག་པ་པེ་ཏས་མཐོང་བ་དང་། པེ་ཏ་ལ་བོན་པོ་རྣམས་ན་རེ། མི་ལ་རས་པ་དག་ངེད་ཚོ་ལ་འཐབ་སྟེ། ངེད་ཀྱི་ཆོས་གཤིན་པོ་མངོན་སུམ་དུ་ཁུགས་པ་འདི་འདྲ་ཁོ་ལ་མེད་ཟེར་མཚར་མཚར་དུ་བྱེད་ཅིང་འདུག་པ་པེ་ཏས་རྗེ་བཙུན་ལ་ཞུས་པས། དེ་གཤིན་པོ་མིན་ཏེ། གཞན་རྣམས་ཡིད་ཆེས་པ་འི་ཁྱད་ཡོད་པས་ཞི་བ་འོད་སོང་ལ་ཁོའི་སྲིན་ལག་ནས་ཟུངས་ལ། ཁྱོད་ལ་རྗེ་བཙུན་མི་ལས་གཉའ་ནང་གྲོད་ཕུག་ཏུ་དབང་བསྐུར་དུས་ཀྱི་གསང་མཚན་དེ་ཅི་ཡིན་གྱིས་ཤོག་ཅིག་གསུང་བ་ལྟར། ",
  "ཞི་བ་འོད་ཀྱིས་ཕྱིན་པས། ཁོས་རྗེ་བཙུན་གྱི་ཐུགས་རྗེའི་ཟིལ་མ་བཟོད་པར་ཞི་བ་འོད་ཆས་པ་ཙམ་ལ་ང་འགྲོ་ང་བོན་པོའི་བླ་ཁྱེར་མཁན་སྣང་ཡུལ་གྱི་བདུད་ང་ར་མི་ཟན་བྱ་བ་ཡིན་བོན་པོའི་ཆོས་ལ་གཏད་སོ་མི་འདུག་པས་རྔན་ཆན་བྱས་འོངས་པ་ཡིན་ཟེར། ",
  "སྲང་བར་ན་མར་སྔོ་ཐུལ་ཞོལ་ལེ་སོང་བ་དེད་པས་རི་ལོགས་ལ་སྤྱང་ཀིར་བྱས་སོང་སྐད། དེ་གཤིན་པོ་མིན་པར་ཀུན་གྱིས་ཡིད་ཆེས་པ་དང་། རྗེ་བཙུན་གྱིས་བོན་པོ་རྣམས་ལ་ཁྱེད་ཚོས་གཤེད་མ་ལ་ལམ་སྟོན་པར་འདུག་སྟེ། ང་གཤིན་པོ་ལ་ལམ་སྟོན་པ་ཡིན་གསུངས་པས་བོན་པོའི་ཉེ་བ་རྣམས་ན་རེ། རྗེ་བཙུན་གྱི་གཤིན་པོ་གཟིགས་ལགས་སམ། མ་གཟིགས་ན་ལམ་ཇི་ལྟར་སྟོན་ཞུས་པས། ངས་མཐོང་ཁོ་སྔོན་གྱི་ལས་དབང་ཅུང་ཟད་ཅིག་གིས་དགེ་རྩ་འདི་མ་གྲུབ་པར་ལུང་པའི་ཕུ་ཡ་གི་ན་ལྕི་བ་སེར་སྐམ་མ་ཞིག་གི་འོག་ན་འབུ་ཕྲ་ལ་རིང་བ་ཞིག་ཏུ་སྐྱེས་འདུག་སྟེ། ངས་ད་ལྟ་རང་ཐར་པའི་གནས་སུ་སྐྱེལ་བ་ཡིན་གསུངས་པས། འོ་ན་བདག་ཅག་རྣམས་ལ་ཡིད་ཆེས་པ་འི་སླད་དུ་འབུ་དེ་ཐར་པར་སྐྱེ་ལུགས་སྟོན་པར་ཞུ་དང་ཞུ་བ་ལ། ",
  "རྗེ་བཙུན་གྱིས་འོ་ན་འདོང་ཞིག་གསུང་།",
  "དེར་འདུས་པའི་མི་རྣམས་དང་བཅས་ལྕི་བ་སེར་སྐམ་པའི་འགྲམ་དུ་བྱོན་ནས་དང་པོའི་གསང་མཚན་ནས་བོས་ཏེ། ང་ཁྱོད་རང་གི་བླ་མ་མི་ལ་རས་པ་ཡིན་པས་འདིར་ཤོག་ཅིག་གསུངས་པ་དང་། ལྕི་བའི་འོག་ནས་འབུ་དེ་བྱུང་ནས་རྗེ་བཙུན་གྱི་སྐུ་འཕང་དུ་ཆིལ་ཉལ་སོང་བ་ལ། ཆོས་བཤད་འཕོ་བ་དང་གནས་སྤོར་མཛད་པས་འབུ་དེ་ཤི་བའི་ལུས་ལས་འོད་ཕྲ་ལ་འཚེར་བ་ཞིག་རྗེ་བཙུན་གྱི་ཐུགས་ཀར་ཐིམ་སོང་བས། རྗེ་བཙུན་རེ་ཞིག་དགོངས་པ་ལ་བཞུགས་པའི་མཐར་གཤིན་པོའི་རྣམ་ཤེས་ཨ་དཀར་པོ་འོད་འཚེར་བ་ཞིག་རྗེ་བཙུན་གྱི་ཐུགས་ཀ་ནས་རྒྱངས་ཐོན་ནས་ནམ་མཁའ་ལ་ཇེ་མཐོ་ཇེ་མཐོར་འགྲོ་ཞིང་། རྗེ་བཙུན་རིན་པོ་ཆེ་བདག་ཐར་པའི་བདེ་བ་ལ་བཀོད་པ་བཀའ་དྲིན་ཆེ་ཞེས་བརྗོད་ཅིང་སོང་བ་ཀུན་གྱིས་མཐོང་བས་ཡིད་ཆེས་ཏེ། ཕྱག་འཚལ་ཞིང་ངོ་མཚར་ཆེ་ཞུས་པས། ངོ་མཚར་དེ་བས་ཆེ་བ་མང་པོ་ཡོད་གསུངས་ནས་མགུར་འདི་གསུངས་སོ།། ",
  "ངོ་མཚར་བླ་མའི་བྱིན་རླབས་ཞུགས།། ངོ་མཚར་མར་པའི་ཞབས་ལ་གསོལ་བ་འདེབས།། བཀའ་དྲིན་མོས་གུས་ཀྱིས་འཁོར་བར་ཐུགས་རྗེས་ཟུངས།། ང་དང་པོ་རྗེ་དང་མཇལ་བ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "གདམས་ངག་སྙན་བརྒྱུད་ཐོབ་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "འཇིག་རྟེན་བྱ་བ་བཏང་བ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "རི་ཁྲོད་དགོན་པར་ཟུག་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "ནང་ནས་ཉམས་རྟོགས་སྐྱེས་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "གཅིག་པུར་སྡུག་སྲན་བསྐྱེད་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "ཆོས་བརྒྱད་འདུན་པ་མེད་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "བླ་མ་མཉེས་པ་འགྲུབ་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "བོན་པོའི་ཁ་ཆེམས་འཇོག་ལུགས་དེ།།",
  "ངོ་མཚར་ཡོངས་ཀྱི་ཆེ་ཤོས་ཡིན།། ",
  "ཉེ་བ་ཁ་ལ་ཉན་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "གཤིན་པོ་ཐར་པར་སོང་བ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "འདིར་ཚོགས་དད་པ་སྐྱེས་པ་དེ།། ངོ་མཚར་ཡོངས་ཀྱི་ཆེ་ཤོས་ཡིན།། ",
  "ཞེས་གསུངས་པས་བོན་པོའི་ཉེ་བ་རྣམས་ན་རེ། ཁོ་རང་གིས་དད་ས་མ་ནོར་འདུག། འཆི་ཀར་སངས་རྒྱས་ཐོབ་པ་དེ་ཀ་དགོས་པ་ཡིན་ཟེར། ",
  "རས་པ་ཞི་བ་འོད་ན་རེ། དེ་རིང་གི་ལམ་སྣ་འདྲེན་མཁན་འདི་འདྲ་ཀུན་ལ་དགོས་པ་ཡིན་ཏེ། འོང་བ་དང་མོས་པ་དཀའ་བར་འདུག་ཟེར་བས། ",
  "རྗེ་བཙུན་གྱི་ཞལ་ནས་ཁྱེད་བུ་སློབ་རྣམས་གཞན་གྱི་ལམ་སྣ་བྱེད་པ་ལ་འདི་ཚོ་དགོས་པ་ཡིན་གསུངས་ནས་མགུར་འདི་བཞེས་སོ།། རྗེ་བཀའ་བརྒྱུད་ཀྱི་བྱིན་རླབས་རྒྱབ་དཔུང་བཟང་།། རིགས་བརྒྱུད་མཁའ་འགྲོའི་དངོས་གྲུབ་ཐོབ།། ཆོས་བརྒྱུད་མ་ནོར་བུ་སློབ་རྣམས།། ལས་ངན་རྣམ་སྨིན་སྦྱང་བ་ལ།། རང་རྒྱུད་ལ་སྡོམ་པ་ཡོད་པ་དགོས།། ",
  "ཡོན་བདག་གི་བླ་མཆོད་བྱེད་པ་ལ།། སྙིང་རྗེ་བྱང་སེམས་སྐྱེས་པ་དགོས།། ",
  "མང་པོའི་ཚོགས་དཔོན་བྱེད་པ་ལ།། ཡོན་ཏན་རྟོགས་པ་ལྡན་པ་དགོས།། ",
  "གྲུབ་ཐོབ་ཀྱི་བླ་མ་མཉེས་པ་ལ།། དག་སྣང་དང་སྙིང་རུས་ཆེ་བ་དགོས།། ",
  "གཤིན་པོའི་ཟ་མ་ཟ་བ་ལ།། མཐོང་ལམ་གྱི་ཡོན་ཏན་སྐྱེས་པ་དགོས།། ",
  "ཚེ་འདས་ཀྱི་རྣམ་ཤེས་འདྲེན་པ་ལ།། མངོན་ཤེས་དང་གྲུབ་རྟགས་ཐོན་པ་དགོས།། ",
  "དད་ལོག་སྣང་བ་བསྒྱུར་བ་ལ།། རྫུ་འཕྲུལ་གྱི་སྤྲུལ་པ་ནུས་པ་དགོས།། ",
  "དེ་རིང་བདུན་ཚིགས་ཀྱི་དཀྱིལ་འཁོར་ལ།། མངོན་སུམ་ལམ་སྣ་ཟིན་པ་དགོས།། ",
  "བོན་པོའི་བུ་སློབ་ཡོན་བདག་རྣམས།། སེམས་ལ་ཐེ་ཚོམ་མ་བྱེད་ཅིག། ",
  "ཅེས་གསུངས་པས། ལྕམ་མོ་པེ་ཏ་ན་རེ། ཨ་ཇོས་མི་གཞན་ལ་འདི་འདྲའི་བདུན་ཚིགས་མཛད་ཅིང་འདུག་སྟེ། རང་རེའི་ཕ་མ་གཉིས་ལ་འདི་འདྲ་མ་མཛད་ཟེར་ངུས་པས། རྗེ་བཙུན་གྱིས་ལྕམ་མོའི་ཕྱག་ནས་བཟུང་སྟེ། པེ་ཏ་དེ་ཙམ་ངུ་མི་།",
  "ངས་ཕ་མ་གཉིས་ལའང་དྲིན་ལན་བསབ་ཕྱིར་འདི་བཞིན་བྱས་གསུངས་ནས་མགུར་འདི་བཞེས་སོ།། རྗེ་བླ་མ་རྣམས་ལ་གསོལ་བ་འདེབས།། ཕ་མའི་དྲིན་ལན་འཁོར་བར་ཐུགས་རྗེས་ཟུངས།། ངས་ཨ་མ་ལུས་ཀྱི་སྒྲོམ་བུ་དང་།། ཕ་མེས་དྲིན་གྱི་རྒྱལ་པོ་ཡིས།། སྒྱུ་མའི་ལུས་པོ་དོར་དུས་སུ།། རྣམ་ཤེས་རང་གི་སེམས་ལ་བསྲེས།། སེམས་ཉིད་རྒྱལ་བའི་ཐུགས་ལ་བསྟིམས།། ཐུགས་རྗེས་འཇའ་འོད་ཞིང་ཁམས་ཤར།། ལུས་སྣང་སྟོང་ལྷ་ཡི་སྐུ་ལ་བསྟིམས།། ལྷ་རང་བྱུང་དུ་གྲུབ་པ་ངོ་མཚར་ཆེ།། ",
  "ངག་གྲག་སྟོང་བརྗོད་མེད་སྔགས་སུ་འདྲེས།། སྔགས་དང་རང་སྒྲ་འགྲིག་པ་ངོ་མཚར་ཆེ།། སེམས་བར་དོར་འཁྱམས་པ་ཏིང་འཛིན་གྱིས་བཀུག། གསལ་སྟོང་རིག་པ་རང་ངོ་སྤྲད།། སེམས་རང་ས་ཟིན་པས་འཁྲུལ་པ་མེད།། འཕོ་འགྱུར་མེད་པ་ངོ་མཚར་ཆེ།། ",
  "མི་བདག་གིས་སྒྲུབ་པ་བྱེད་པའི་རིང་།། བྱམས་དང་སྙིང་རྗེའི་དྲག་སྔགས་དེས།། ཉིན་མེད་མཚན་མེད་སྒྲིབ་པ་སྦྱངས།། རིགས་དྲུག་འཁོར་བའི་སྐྱེ་སྒོ་བཅད།། བདེ་ཞིང་དག་པའི་ཚོགས་ལ་སྒྲིགས།། དགའ་ཞིང་མཉེས་པའི་ལོངས་སྤྱོད་འཕེལ།། བདེ་བ་ཅན་གྱི་ཞིང་ཁམས་སུ།། དཔའ་བོ་དཔའ་མོའི་འཁོར་གྱིས་བསྐོར།། ཁྱོད་ཐེ་ཚོམ་མི་དགོས་པེ་ཏ་ལྕམ།། ",
  "ཞེས་གསུངས་།",
  "འོ་ན་ངོ་མཚར་ཆེ། ཆོ་ག་ཇི་ལྟར་མཛད་ཞུ་བའི་ལན་དུ་མགུར་འདི་གསུངས་སོ།། རྗེ་འགྲོ་བའི་མགོན་ལ་གསོལ་བ་འདེབས།། ཕ་མའི་དྲིན་ལན་འཁོར་བར་བྱིན་གྱིས་རློབས།། ངས་བདེ་ཆེན་གཉིས་མེད་དཀྱིལ་འཁོར་དུ།། རང་རིག་གསལ་བའི་ལྷ་ཚོགས་བཀོད།། རྒྱུད་ལུང་དང་མན་ངག་གི་བུམ་པ་རུ།། ཕར་ཕྱིན་དྲུག་གི་ཁྲུས་ཆབ་བླུགས།། སེར་སྣ་དུག་ལྔའི་སྒྲིབ་པ་སྦྱངས།། བཀའ་བརྒྱུད་བླ་མའི་བདུད་རྩི་ཡིས།། ལུས་ངག་སེམས་ལ་དབང་བཞི་བསྐུར།། རྟོགས་པ་ས་ལམ་གྱི་རིམ་པ་རྣམས།། དབྱེར་མེད་བདེ་བ་ཆེན་པོར་བསྟན།། སྐུ་གསུམ་དབྱེར་མེད་ཀྱི་ཚ་ཚ་བཏབ།། ཟག་པ་མེད་པའི་བདུན་ཚིགས་བྱས།། རྗེས་ཤེས་ཟབ་མོའི་དུས་མཆོད་ལ།། གཉེན་པོ་བཟང་པོའི་མཆོད་པ་འབུལ།། ཕྱག་རྒྱ་ཆེན་པོའི་བསྔོ་བ་ལ།། རང་བཞིན་རྣམ་དག་གི་སྨོན་ལམ་བཏབ།། བདག་དང་ཕ་མ་སེམས་ཅན་གྱི།། བསམ་པ་ཐམས་ཅད་གཅིག་ཏུ་བསྒྲུབས།། བླ་མའི་བཀའ་དྲིན་དྲན་དྲན་པས།། ཕ་མའི་དྲིན་ལན་འཁོར་བ་ཡིན།། ",
  "ཞེས་གསུངས་པས། ངེས་ཤེས་དྲག་པོ་སྐྱེས་འདུག་པ་ལ་ལྕམ་མོ་ཉམས་ལེན་ལ་བསྐུལ་བའི་མགུར་འདི་གསུངས་སོ།། རྗེ་ལྷོ་བྲག་མར་པའི་ཞབས་ལ་འདུད།། གཉེན་ལ་གདུང་སེམས་ཞི་བར་བྱིན་གྱིས་རློབས།། ཆོས་དང་སེམས་རྒྱུད་འདྲེས་པར་ཐུགས་རྗེས་ཟུངས།། གསོན་དང་སྲིང་མོ་པེ་ཏ་ལྕམ།། ཆོས་གཞོན་ནས་སྙིང་རུས་མ་བྱས་པའི།། རྒས་ནས་བྱེད་བསམ་ཅི་ལ་ཕན།།",
  "བླ་མ་རྗེ་བཙུན་མ་བསྟེན་པའི།། གྲོགས་བཟང་བླ་མས་ཅི་ལ་ཕན།། ",
  "གདམས་ངག་སྙན་བརྒྱུད་མ་ཐོབ་པའི།། ཁ་བཤད་སྐམ་པོས་ཅི་ལ་ཕན།། ",
  "རང་སེམས་རང་ངོ་མ་ཤེས་ན།། མང་པོ་བསླབས་པས་ཅི་ལ་ཕན།། སྐྱེ་མེད་རང་ས་མ་ཟིན་པ་ས།། ཁ་ལྟ་སྐམ་པོས་སྡིག་པ་གསོག། ",
  "ཉམས་མྱོང་ནང་ནས་མ་ཤར་བའི།། ཚུལ་འཆོས་མཁན་ཞིག་འདོན་པ་མང་།། རྟེན་འབྲེལ་ལྟད་མོ་མ་མཐོང་བའི།། ",
  "ཐེ་ཚོམ་མཁན་ཞིག་རང་རྩིས་ཆེ།། ",
  "བྱང་སེམས་སྙིང་རྗེ་མ་སྐྱེས་པའི།། ངོ་ལོག་མཁན་ཞིག་གཙང་སྦྲ་མང་།། སངས་རྒྱས་ཨེ་ཐོབ་མི་བསམ་པའི།། ཆོས་པ་ཟེར་ཡང་ནོར་ལ་གནག། ",
  "སེམས་ཅན་ཡོངས་ལ་མི་ཕན་པའི།། ཕ་མ་བྱམས་ཀྱང་འཁོར་བའི་རྒྱུ།། ",
  "ཆོས་དང་མཐུན་པར་མི་སྒྲུབ་ན།། ཉེ་བ་ཡིན་ཀྱང་སྡང་བའི་དགྲ།། གྲོགས་ལ་གནོད་པ་བྱེད་པའི་མི།། མཛེས་མཛེས་འདྲ་ཡང་བདུད་ཀྱི་རིགས།། ",
  "སྙིང་ནས་སྙུགས་སུ་མི་སྒོམ་ན།། འཕྲལ་སྒོམ་ཆེན་ཟེར་ཡང་སྒོམ་སྡུག་ཡིན།། ",
  "ཅི་ཕན་ཅི་བཟོད་མི་སྒྲུབ་པའི།། གྲོགས་བཟང་པོ་བྱས་ཀྱང་ཞེ་འགྱོད་མང་།། མ་ཕྱིར་སྡུག་བསྔལ་ཡི་མུག་དེས།། ཁྱོད་སྲིང་མོའི་སྡིག་སྒྲིབ་དག་དག་འདྲ།། ",
  "ཞེས་གསུངས་ནས་སྒོམ་དུ་བཅུག་པས་ཉམས་རྟོགས་ཁྱད་པར་ཅན་སྐྱེས་པ་ལ་རྗེ་བཙུན་མཉེས་ནས། ལྕམ་མོ་ལ་བྲོད་པ་བསྐྱེད་པའི་མགུར་འདི་གསུངས་སོ།། ",
  "ཁྱོད་ད་དུང་ཉོན་དང་པེ་ཏ་ལྕམ།། ཆོས་ལས་སྣང་བ་མ་ལོག་ན།། སྡུག་ལ་ཟད་རྒྱུ་ཡོད་པ་ཡིན།། ",
  "མི་ལ་ངན་པ་མ་བརྗོད་ན།། རང་ལ་ལྷ་བཞིན་མཐོང་བ་ཡིན།། གཞན་ལ་བསམ་པ་མི་ངན་ན།། རང་གི་བསོད་ནམས་འཕེལ་བ་ཡིན།།",
  "",
  "ཚེ་འདི་ལ་ཞེན་པ་མི་ཆེ་ན།། ཕྱི་མ་བདེ་ཞིང་སྐྱིད་པ་ཡིན།། ",
  "རང་མཐོང་ང་རྒྱལ་མ་སྐྱེད་དང་།། གཟུགས་བཟང་ཡིད་འོང་ཐོབ་པ་ཡིན།། ",
  "སེམས་ཉིད་རང་གཤིས་སྐྱོང་ནུས་ན།། སངས་རྒྱས་མྱུར་དུ་ཐོབ་པ་ཡིན།། ",
  "མཚམས་དང་སྨྲ་བཅད་དམ་པ་ན།། མཁའ་འགྲོའི་བྱིན་རླབས་འཇུག་པ་ཡིན།། ",
  "སེམས་ལ་སྐྱིད་འདོད་མེད་པ་ན།། རྣམ་སྨིན་སྒྲིབ་པ་བྱང་བ་ཡིན།། ",
  "སྒོམ་ཡུན་ཤི་དང་སྙོམས་ནུས་ན།། ཡང་རྒྱལ་དགུང་དང་མཉམ་པ་ཡིན།། ",
  "སེམས་ལ་ནོག་འཁྲིས་མི་གདའ་ན།། དཔའ་བོ་དཔའ་མོས་བསུ་བ་ཡིན།། ",
  "བྱེད་སྤྱོད་ཆོས་དང་བསྟུན་ཤེས་ན།། ཆོས་སྐྱོང་དཔའ་བོས་བསྲུང་བ་ཡིན།། ",
  "བླ་མ་རྗེ་ལ་གསོལ་བཏབ་ན།། བྱིན་རླབས་དངོས་གྲུབ་འབྱུང་བ་ཡིན།། ",
  "ཁྱོད་ཤེས་པར་གྱིས་ལ་ཉམས་སུ་ལོངས།། དུས་ཀུན་ཏུ་བདེ་སྐྱིད་དཔལ་ལ་སྤྱོད།། ",
  "ཅེས་གསུངས་པས་པེ་ཏས་ཀྱང་རི་ཁྲོད་ལ་ཟུག་ཅིང་སྒོམ་ནུས་པར་གྱུར་པས་ཉམས་རྟོགས་ཁྱད་པར་ཅན་སྐྱེས་ནས་སྲས་རྣམས་ཀྱི་སྲིང་བཞིའི་ཡ་བར་གྱུར་པ་ཡིན་ཞིང་། ",
  "དེ་དུས་ཀྱི་བོན་པོ་རྣམས་ཀྱང་མི་ཕྱེད་པའི་དད་པ་ཐོབ་པར་གྱུར་ཏོ།། ",
  "གཤིན་དོན་ཐུགས་རྗེའི་ལྕགས་ཀྱུ་དང་སྲིང་མོ་པེ་ཏ་བྱང་ཆུབ་ལ་བཀོད་པའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་གཉའ་ནང་རྩར་མའི་ཕུ་ན་བཞུགས་དུས། བག་མ་གསར་པ་ཞིག་གི་རིན་ལ་ཡོན་བདག་རྣམས་འཐབས་པ་རྗེ་བཙུན་ལ་འདུམ་ཞུར་བྱུང་བས་འཐབ་མི་ཀུན་ལ་ཤོག་གསུངས་ཏེ་བྱུང་བ་དང་། ཀུན་ལ་ཞལ་ཏའི་ཆོས་མང་དུ་གནང་ཞིང་མགུར་འདི་གསུངས་སོ།། ",
  "ཁྱེད་མགོ་ལ་རྡོ་ཁུར་གྱི་རང་རྩིས་ཅན།། རང་ལ་རྩོད་མེད་ཀྱི་ཕུང་རྡོ་མ།། མི་ལ་མི་ཤོར་རང་གིས་ལན།། ལུས་ལ་དམར་སྨུག་གི་ནང་རུལ་མ།། ཡིད་ལ་ཁྱོ་འདོད་ཀྱི་གཞུང་ངན་མ།། ལར་ཕུང་གི་རྩ་བ་བུད་མེད་ཡིན།། ",
  "ཡུལ་གྱི་ནད་ཡམས་མི་ངན་ཡིན།།",
  "",
  "ཡུལ་ངན་དུས་ངན་གྱི་མནའ་མ་འདི།། ",
  "ལོང་ལ་རིན་ཐང་ཆེ་བར་འདུག། ",
  "བཙོག་ལ་རྩོད་མི་མང་བར་འདུག། ",
  "དེ་འཇིག་རྟེན་བསམ་བརླག་གི་སྤྱོད་པ་ཡིན།། ",
  "གཞོན་ནུ་འཁྲུག་པ་མ་བྱེད་རང་ཚོད་ཟུངས།། ",
  "རྒན་པ་ཚོ་གཡོ་སྒྱུ་མ་བྱེད་རང་ལ་སྡིག། ",
  "ཁྲོམ་འདིར་ཚོགས་ཀྱི་ཁ་ལོ་ཆོས་ལ་བསྒྱུར།། ",
  "ཞེས་གསུངས་པས་འཐབ་རྩོད་ཞི་བར་གྱུར་ཏོ།། ",
  "དེ་ནས་ཡོན་བདག་མོ་ལྕམ་མེ་ཞེས་བྱ་བའི་དད་པ་ཅན་ཞིག་ཡོད་པ་དེས་བསྙེན་བཀུར་རྒྱ་ཆེན་ཕུལ་བའི་ཚོགས་གྲལ་དུ་ལྕམ་མོས་ཞུས་པ། རྗེ་བཙུན་རིན་པོ་ཆེ་འགྲོ་དོན་ཇི་ལྟར་གྲུབ། ",
  "བུ་སློབ་མང་ཉུང་ཇི་ཙམ་གདའ། དེ་རྣམས་ཀྱི་ནང་ནས་གྲུབ་ཐོབ་དུ་ཙམ་མཆིས་ཞུས་པས། རྗེ་བཙུན་གྱི་ཞལ་ནས་ཁྱོད་ཀྱི་སེམས་ལ་དེ་འདྲི་བ་འཆར་བ་དེ་ངོ་མཚར་ཆེ། ",
  "ང་ལ་མཁའ་འགྲོའི་ལུང་བསྟན་འདི་བཞིན་ཡོད་ཅིང་འགྲོ་དོན་འདི་འདྲ་གྲུབ་པ་ཡིན་ཞེས་མགུར་འདི་གསུངས་སོ།། ",
  "བླ་མ་མཁའ་འགྲོའི་ཚོགས་ལ་གསོལ་བ་འདེབས།། འགྲོ་དོན་ལྷུན་གྱིས་གྲུབ་པར་བྱིན་གྱིས་རློབས།། ",
  "མཁའ་འགྲོས་ལུང་བསྟན་སྤྲུལ་པའི་སྐུ།། དྭགས་པོ་ཉི་མ་འགྲོ་ལ་འཆར།། རས་ཆུང་ཟླ་བ་སྤྲུལ་པའི་སྐུ།། སྒོམ་སྟག་ཇོ་དར་ཞི་བ་འོད།། ",
  "འབྲི་སྒོམ་ལ་སོགས་ཉི་ཤུ་ལྔ།། མགོ་བྱས་དེ་རྣམས་མཁའ་འགྲོས་གསུངས།། ",
  "གྲུབ་ཐོབ་ཉེར་ལྔ་རྟོགས་ལྡན་བརྒྱ།། རང་བྱུང་ཉམས་ཤར་བརྒྱ་རྩ་བརྒྱད།། ཆོས་མཐུན་སློབ་མ་སྟོང་རྩ་ཡོད།། ",
  "ཆོས་འབྲེལ་ཐོབ་པ་ཁྲི་འབུམ་སྟེ།། ",
  "ལག་ལེན་སྐྱོང་བ་རེ་རེར་།",
  "ཁྱོད་དྲི་རྟོག་བྱེད་པ་བག་ཆགས་བཟང་།། ",
  "ཞེས་གསུངས་པས། དེར་ཚོགས་པའི་བུ་སློབ་རྣམས་ན་རེ། གྲུབ་ཐོབ་རང་ཡང་མང་པོ་འོང་བར་འདུག་ཟེར། ",
  "ཀུན་དགའ་མགུ་ཡི་རངས་ཏེ་སྣང་བ་བདེ་ཆམ་སོང་ངོ།། དེ་ནས་བསྔོ་བ་ཞུས་པས། རྗེ་བཙུན་གྱི་ཞལ་ནས་ད་ལན་མཆོད་གནས་དང་ཡོན་བདག་དགེ་རྩའི་བསམ་སྦྱོར་རྣམས་རྣམ་པར་དག་འདུག་པས་བསྔོ་བ་རང་བཞིན་གྱིས་གྲུབ་འདུག་ནའང་། བསྔོ་བ་བྱེད་པ་ཡིན། ",
  "ངས་ཀྱང་སངས་རྒྱས་ཀྱི་ལད་མོ་བྱེད། ",
  "ཁྱེད་རྣམས་ཀྱང་ངའི་ལད་མོ་གྱིས་ཤིག་གསུངས་ནས་མགུར་འདི་གསུངས་སོ།། ",
  "བླ་མ་ཡི་དམ་ལྷ་ཚོགས་ཀྱིས།། ",
  "བསྔོ་བའི་མཐུན་འགྱུར་མཛད་དུ་གསོལ།། ",
  "ཚོགས་རྣམས་མ་ལུས་ཐམས་ཅད་པ།། སངས་རྒྱས་འགྲུབ་པར་བྱེད་པའི་ཐབས།། ",
  "ང་ལ་ཡོད་པས་ལད་མོ་མཛོད།། ",
  "སངས་རྒྱས་བྱང་ཆུབ་སེམས་དཔའ་དང་།། དགེ་འདུན་བདག་ལ་དགོངས་སུ་གསོལ།། ",
  "བདག་སོགས་སེམས་ཅན་ཐམས་ཅད་ཀྱིས།། ",
  "ཐོག་མེད་འཁོར་བ་ཆེན་པོ་ནས།། སྦྱིན་དང་ཚུལ་ཁྲིམས་བསྒོམས་པ་ཡི།། དགེ་བ་བགྱིས་ཚད་རྗེས་ཡི་རང་།། ",
  "ད་ལྟར་བགྱིས་པའི་དགེ་བ་ཡིས།། སྦྱིན་པ་དམ་པ་སེམས་ཀྱི་ནི།། རྒྱན་དང་ཡོ་བྱད་རྣལ་འབྱོར་གྱི།། ",
  "ཚོགས་སུ་གྱུར་ཏེ་ཕ་མ་དང་།། མཁན་པོ་སློབ་དཔོན་ལ་སོགས་ཀྱི།། ",
  "ཆེད་དུ་སངས་རྒྱས་ཐོབ་པར་ཤོག། ",
  "མ་ཐོབ་བར་དུ་བདག་དགེ་འདིས།། ཐེག་ཆེན་བླ་མ་བསྟེན་ནས་ནི།། སྡོམ་གསུམ་གནས་པའི་ལུས་བཟུང་སྟེ།། ",
  "ཡིད་ལ་འདོད་པ་ཀུན་གྲུབ་ཅིང་།། ཕན་ཚུན་སྡིག་གསོག་མི་བྱེད་ཤོག། ",
  "ཚེ་དང་བསོད་ནམས་ལོངས་སྤྱོད་དང་།། འཁོར་དང་དགེ་སྦྱོང་ལ་སོགས་པ་འི།། ཕུན་སུམ་ཚོགས་པ་ཐམས་ཅད་ཀྱིས།། ",
  "ཐར་པའི་སྲོག་རྩ་གཅོད་པ་ཡི།། བར་དུ་གཅོད་པ་ཞི་གྱུར་ཅིག། ཅེས་གསུངས་པས། ནམ་མཁའ་ནས་མཐུན་འགྱུར་བྱུང་ངོ།། ",
  "དེ་ནས་གཉའ་ནང་གི་ཉ་མ་རྣམས་ཀྱིས་རྗེ་བཙུན་རི་ཁྲོད་གཞན་དུ་འབྱོན་པ་ཐོས་ནས། བསྙེན་བཀུར་བཟང་པོ་ཕུལ་ཏེ་བཞུགས་པར་གསོལ་བ་བཏབ་པ་ལས། རྗེ་བཙུན་གྱི་ཞལ་ནས་ང་སྔར་ཡུལ་ཕྱོགས་འདིར་ཡུན་རིང་སོང་བས། ཡོན་བདག་རྣམས་ཀྱང་སུན་འོང་ལས་ཆེ། ",
  "ད་འཆི་བ་དགུག་ཏུ་གཞན་དུ་འགྲོ། ",
  "མ་ཤི་ན་ཕྲད། དེ་བར་ལ་འདི་བཞིན་གྱིས་གསུངས་ནས་མགུར་འདི་གསུངས་སོ།།",
  "",
  "རྗེ་མཚན་ལྡན་བླ་མའི་ཞབས་ལ་འདུད།། ",
  "ནོར་རྫས་རྩྭ་ཁའི་ཟིལ་པ་འདྲ།། ",
  "ཆགས་སེམས་མེད་པར་སྦྱིན་པ་ཐོང་།། ",
  "དལ་འབྱོར་སྙིང་པོ་ལེན་པའི་ཚེ།། ",
  "མིག་གི་འབྲས་བཞིན་ཚུལ་ཁྲིམས་སྲུངས།། ",
  "ངན་སོང་རྩ་བ་ཞེ་སྡང་ཡིན།། ",
  "སྲོག་ལ་བབ་ཀྱང་བཟོད་པ་སྒོམས།། ",
  "ལེ་ལོས་རང་གཞན་དོན་མི་འགྲུབ།། ",
  "དགེ་བའི་ལས་ལ་བརྩོན་པར་མཛོད།། ",
  "འཁྲུལ་པ་ས་ཐེག་ཆེན་དོན་མི་རྟོགས།། ",
  "རྩེ་གཅིག་དོན་ལ་གོམས་པར་གྱིས།། ",
  "གཞན་ནས་སངས་རྒྱས་མི་རྙེད་པས།། རང་གི་སེམས་ཀྱི་མཚན་ཉིད་ལྟོས།། ",
  "དད་པ་སྟོན་ཀའི་ན་བུན་འདྲ།། ཡལ་བའི་དུས་སུ་སྙིང་རུས་འཚལ།། ཞེས་གསུངས་པས་ཉ་མ་རྣམས་ན་རེ། ",
  "རྗེ་བཙུན་ཅི་གསུང་རུང་ཡུལ་ཕྱོགས་གཞན་དུ་མི་གཏོང་བས་ཅིས་ཀྱང་བཞུགས་དགོས་ཟེར་ཞུ་བ་ནན་གྱིས་འབུལ་དུ་བྱུང་བས་རྗེ་བཙུན་གྱིས་ང་མ་ཤི་ན་སླར་ཁྱེད་ཚོའི་སར་སླེབ་པ་བྱེད། ",
  "བརྒྱ་ལ་མ་ཕྲད་ན་སྐབས་སྐབས་སུ་ཚིག་འདི་རྣམས་མ་བརྗེད་པར་གྱིས་ལ་ཉམས་སུ་ལོངས་ཤིག་གསུངས་ནས་མགུར་འདི་གསུངས་སོ།། ",
  "ཨེ་མ་འགྲོ་བ་འཇིག་རྟེན་པ།། ལུས་གཡུ་ལྗང་བཞིན་དུ་བསྐྱངས་བསྐྱངས་ཀྱང་།། ",
  "རྐྱེན་སྡོང་རྒན་བཞིན་དུ་འགྱེལ་ཞིང་འདུག། སྐབས་སྐབས་སུ་མ་ཡེངས་པའི་བྱ་ར་རེ་མཛོད།། ",
  "ནོར་སྦྲང་རྩི་བཞིན་དུ་བསོགས་བསོགས་ཀྱང་།། ",
  "རྐྱེན་བ་མོ་བཞིན་དུ་འོང་ཞིང་འདུག། ",
  "སྐབས་སྐབས་སུ་མ་ཡེངས་པའི་བྱ་ར་རེ་མཛོད།། ",
  "མཆོར་དར་ཁྲེས་བཞིན་དུ་ཕུར་ཕུར་ཀྱང་།། ",
  "རྐྱེན་འཇའ་ཚོན་བཞིན་དུ་ཡལ་ཞིང་འདུག། ",
  "སྐབས་སྐབས་སུ་མ་ཡེངས་པའི་བྱ་ར་རེ་མཛོད།། ",
  "གཉེན་རི་དྭགས་བཞིན་དུ་འགྲོགས་འགྲོགས་ཀྱང་།། ",
  "རྐྱེན་རྔོན་པ་བཞིན་དུ་སླེབ་ཅིང་འདུག། ",
  "སྐབས་སྐབས་སུ་མ་ཡེངས་པའི་བྱ་ར་རེ་མཛོད།།",
  "",
  "བུ་སྒོ་ང་བཞིན་དུ་གསོས་གསོས་ཀྱང་།། ",
  "རྐྱེན་ལམ་རྡོ་བཞིན་དུ་ཕྲད་ཅིང་འདུག། ",
  "སྐབས་སྐབས་སུ་མ་ཡེངས་པའི་བྱ་ར་རེ་མཛོད།། ",
  "བྱད་མེ་ཏོག་བཞིན་དུ་ལེགས་ལེགས་ཀྱང་།། ",
  "རྐྱེན་སེར་བ་བཞིན་དུ་འགྲིམ་ཞིང་འདུག། ",
  "སྐབས་སྐབས་སུ་མི་རྟག་སྐྱོ་ཤས་རེ་བསྐྱེད།། ",
  "འགྲོགས་མ་བུ་བཞིན་དུ་བཟང་བཟང་ཡང་།། རྐྱེན་དགྲ་གཉེན་བཞིན་དུ་འཐབ་ཅིང་འདུག། ",
  "སྐབས་སྐབས་སུ་སེམས་ཅན་ལ་སྙིང་རྗེ་རེ་བསྐྱེད།། ",
  "སྐྱིད་ཉི་མ་བཞིན་དུ་འདེས་འདེས་ཀྱང་།། ",
  "སྡུག་རླུང་དམར་བཞིན་དུ་འཚུབ་ཅིང་འདུག། ",
  "སྐབས་སྐབས་སུ་མ་ནུས་པ་ལ་སྦྱིན་པ་རེ་ཐོང་།། ",
  "ལར་འདིར་ཚོགས་ཀྱི་ཡོན་བདག་ཕོ་མོ་རྣམས།། དམ་པའི་ལྷ་ཆོས་ཤིག་མ་ནུས་ན།། ཚེ་རིང་པོ་བསྡད་པ་ངན་རིང་ཡིན།། ",
  "ལས་མང་པོ་འབད་པ་སྡུག་ལས་ཡིན།། ",
  "ཞེས་གསུངས་པས་ཁོང་རྣམས་ན་རེ། ",
  "དེ་བཞིན་བགྱིད་ལགས། ",
  "རྗེ་བཙུན་ས་ཕྱོགས་གཞན་དུ་བློས་གཏོང་མི་ཕོད་པར་འདུག་ཅེས་ཞུར་བྱུང་བས། ",
  "རེ་ཞིག་གྲོད་ཕུག་ཏུ་བཞུགས་པ་ལྟར་མཛད་པའི་མཐར། ",
  "ཕུག་པའི་མདོ་ན་ཕ་བོང་ཞིག་ཡོད་པ་དེ་ལ་ཞབས་རྗེས་བཞག་ནས་འདི་ལ་གཉའ་ནང་པ་རྣམས་ཀྱི་མོས་གུས་ཀྱི་རྟེན་གྱིས་གསུང་། ",
  "ཉ་མ་རྣམས་ཀྱིས་མ་ཚོར་བར་བྱོན་ནོ།། ",
  "གཉའ་ནང་པ་འི་ཉ་མ་རྣམས་ལ་མཇུག་གི་ཞལ་གདམས་གསུངས་པའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་དཔོན་སློབ་ལྔས་ཐོང་ལ་ལ་བྱོན་པའི་ཚེ། ",
  "ཇག་པ་མི་ལྔ་བྱུང་བས་དངོས་པོ་དྲ་བ་ཟུར་གསུམ་དེའི་ནང་ན་ཐོད་ཕོར་མིན་པ་ཅི་ཡང་མི་འདུག་པས། ཁྱེད་རྣམས་རྗེ་བཙུན་མི་ལ་རས་པ་ཟེར་བ་དེ་ཡིན་ནམ་ཟེར་བ་།",
  "",
  "ཡིན་གསུངས་པས་ཀུན་ཕྱག་འཚལ་ཞིང་འོ་ན་བདག་ཅག་རྣམས་སྐལ་བ་ཆེ་བར་གདའ། ",
  "ཆོས་རེ་གནང་བར་ཞུ་ཞུས་པ་ལ། རྗེ་བཙུན་གྱིས་ཀྱང་ལས་རྒྱུ་འབྲས་ཀྱི་ཆོས་མཐོ་རིས་ཀྱི་ཡོན་ཏན། ངན་སོང་གསུམ་གྱི་ཉེས་དམིགས་གསུངས་ནས་དེ་དགེ་སྡིག་གཉིས་ཀྱི་འབྲས་བུ་ཡིན། ",
  "བླང་དོར་བྱེད་མི་བྱེད་ཁྱེད་རང་ཤེས་ཞེས་མགུར་འདི་གསུངས་སོ།། ",
  "མཚན་ལྡན་བླ་མའི་ཞབས་ལ་འདུད།། ",
  "ཡ་གི་དགའ་ལྡན་ལྷ་ཡུལ་ན།། འབྲས་ད་ལྟ་བཏབ་པ་ད་ལྟ་སྨིན།། ",
  "ཁོང་སོ་ནམ་མཁས་པ་མ་ལགས་སྟེ།། ",
  "ཚེ་སྔོན་བསོད་ནམས་བསགས་པའི་འབྲས་བུ་ཡིན།། ",
  "སྦྱིན་པ་ཐོང་ཞིག་སྐལ་ལྡན་ཀུན།། མ་གི་དམྱལ་ཁམས་བཅོ་བརྒྱད་ན།། མཚོན་ད་ལྟ་བརྒྱབ་པ་ད་ལྟ་སོས།། ",
  "ཁོ་རྨ་ལས་བཟང་བ་མ་ལགས་ཏེ།། ཚེ་སྔོན་སྲོག་གཅོད་བྱས་པའི་རྣམ་སྨིན་ཡིན།། ",
  "སྲོག་གཅོད་སྤོངས་དང་སྐལ་ལྡན་ཀུན།། ཕ་གི་ཡི་དྭགས་ཀྱི་ཡུལ་ཤེད་ན།། ལྟོ་ད་ལྟ་ཟོས་ཀྱང་ད་ལྟ་ལྟོགས།། ཁོང་གྲོད་པ་ཆེ་བ་མ་ལགས་ཏེ།། ཚེ་སྔོན་སེར་སྣ་བྱས་པའི་རྣམ་སྨིན་ཡིན།། ",
  "སེར་སྣ་སྤོངས་ཤིག་སྐལ་ལྡན་ཀུན།། ཁྲུས་ཀྱི་རྫིང་བུའི་རྩ་ཤེད་ན།། དེ་ན་འདོད་འཇོའི་བ་མོ་ཡོད།། ",
  "བ་འཇོ་འམ་མི་འཇོ་ཁྱོད་རང་ཤེས།། ",
  "སྡོང་པོ་ཀུན་འདུས་ཀྱི་རྩ་བ་ན།། ནད་དུག་ལྔ་སེལ་བའི་སྨན་མཆོག་ཡོད།། ",
  "སྨན་བརྐོའམ་མི་བརྐོ་ཁྱོད་རང་ཤེས།། ",
  "བླ་མ་སློབ་དཔོན་གྱི་སྤྱན་སྔ་ན།། མན་ངག་གནད་ཀྱི་ལྡེ་མིག་ཡོད།། ",
  "སྒོ་གཉིས་འབྱེད་དམ་མི་འབྱེད་ཁྱོད་རང་ཤེས།། ",
  "ཞེས་གསུངས་པས་ཇག་པ་རྣམས་མཆོག་ཏུ་དད་པར་གྱུར་།",
  "",
  "བཞིས་འཕྲོག་འཇོམས་དང་གསོད་གཅོད་མི་བྱེད་པའི་དམ་བཅའ་ཕུལ། ",
  "གཅིག་ཕྱག་ཕྱི་ལ་འབྲངས་པས་རྟོགས་ལྡན་བཟང་པོ་ཞིག་བྱུང་བ་ཡིན་ནོ།། ",
  "དེ་ནས་རྗེ་བཙུན་དཔོན་སློབ་རྣམས་དིང་རི་སྣ་དམར་ན་མར་ཕེབས་ཏེ། ལུག་རྫི་ཞིག་ལ་ཡུལ་ཕ་གི་ན་ཡོན་བདག་དྲག་པ་ཇི་སྐད་བྱ་བ་ཡོད་གསུངས་པས། ",
  "ལྷ་རྗེ་གཡང་ངེ་ཞེས་བྱ་བ་ཕྱུག་ལ་དད་པ་ཆེ་བ་ཞིག་ཡོད་ཟེར། ",
  "དེར་བྱོན་པས་མི་མང་པོ་ཞིག་གི་དབུས་ན་ལྷ་རྗེ་འདུག་པ་ལ། རྗེ་བཙུན་གྱིས་ཡོན་བདག་ཁྱོད་ཕྱུག་པོ་ཞིག་ཡིན་ཟེར་བས། ངེད་རྣམས་ལ་ད་ནང་གི་ཚ་བ་སློང་གསུངས་པས། ཁོ་ན་རེ། ལ་འདིའི་ཕར་རྒྱབ་ན་མི་ལ་རས་པ། ཚུར་རྒྱབ་ན་དམ་པ་སངས་རྒྱས་བཞུགས་པས་རྣལ་འབྱོར་པ་འི་འགྲུལ་ལ་ཟད་པ་མི་འདུག། ",
  "ཐམས་ཅད་ལ་ལྟོ་སྟེར་ན་སྟེར་གྱིས་མི་ལང་འདུག་མི་ལ་རས་པ་དང་མཇལ་ན་ཞབས་ཏོག་འབུལ་བ་ཡིན་ཏེ། ངེད་རང་རྣམས་དང་མཇལ་བའི་སྐལ་བ་མི་འདུག་ཟེར་བས། རྗེ་བཙུན་གྱིས་མི་ལ་ང་རང་ཡིན་དུའང་རུང་བས་ཚ་བ་དྲོངས་ཤིག་གསུང་བ་ལ་ཁོ་ན་རེ། ",
  "འོ་ན་རྗེ་བཙུན་མི་ལ་རས་པ་དེ་སྣང་བ་ཐམས་ཅད་དཔེར་དྲངས་ནས་ཆོས་གསུང་བ་ཞིག་ཡོད་པར་འདུག་པས། ངེད་རྣམས་ཀྱི་མདུན་གྱི་ཡུར་ཆུའི་ལྦུ་བ་འདི་ལ་དཔེ་བྱས་པའི་ཆོས་ཤིག་གསུངས་དང་ཟེར་བྱུང་བའི་ལན་དུ་རྗེ་བཙུན་གྱིས་མི་རྟག་ཆུ་ལྦུར་མའི་མགུར་འདི་གསུངས་སོ།། ",
  "བླ་མ་དུས་གསུམ་སངས་རྒྱས་ཀྱི་ཞབས་ལ་འདུད།། ",
  "ཁྲོམ་འདིར་ཚོགས་ཀྱི་སྣང་བ་ཆོས་ལ་བསྒྱུར།། ",
  "ཚེ་མི་རྟག་ཆུ་ཡི་ལྦུ་བ་འདྲ།། ",
  "ཡིད་བརྟན་མེད་པར་བླ་མ་བཞེད།། ",
  "ལེ་ལོ་ཅན་ཁང་སྟོང་རྐུན་མ་འདྲ།། ",
  "སྟོང་ལོག་བྱེད་པ་མ་ཤེས་སམ།། ",
  "གཞོན་པ་སོས་ཀའི་མེ་ཏོག་འདྲ།། ",
  "ཡལ་ནས་འགྲོ་བ་ཆ་མེད་དམ།། རྒས་པ་སྤང་ལ་མེ་ཤོར་འདྲ།། ",
  "རྟིང་ལ་ཐུག་པ་མ་ཤེས་སམ།།",
  "སྐྱེ་འཆི་ཉི་མའི་འཆར་ནུབ་འདྲ།། ",
  "ཡང་ཡང་འོང་བར་ཐུབ་པས་གསུངས།། ",
  "ན་བ་བྱེའུ་ཆུང་རྡོ་ཕོག་འདྲ།། ",
  "སྟོབས་ནུས་ཟད་པ་མ་ཤེས་སམ།། འཆི་བ་སྣུམ་ཟད་མར་མེ་འདྲ།། ",
  "རྟག་པར་མི་སྡོད་ངེས་པ་ཡིན།། ",
  "ལས་ངན་གཅོང་རོང་འབབ་ཆུ་འདྲ།། ",
  "གྱེན་ལ་ལྡོག་པ་ངས་མ་མཐོང་།། ",
  "སྡིག་པ་ཅན་དུག་གི་སྡོང་པོ་འདྲ།། ",
  "གང་བསྟེན་བསྟེན་པ་རྣམས་བརླག་པ་ཡིན།། ",
  "དམ་ཉམས་སྲན་མ་སད་ཁྱེར་འདྲ།། ",
  "དམ་ཉམས་ཉམས་པ་ཚོ་ཕུང་ནས་གདའ།། ",
  "ཆོས་སྤྱོད་ཞིང་པའི་སོ་ནམ་འདྲ།། ",
  "གང་རེམ་རེམ་པ་རྣམས་རྒྱལ་ནས་གདའ།། ",
  "བླ་མ་སྨན་དང་བདུད་རྩི་འདྲ།། ",
  "གང་བསྟེན་བསྟེན་པ་རྣམས་རྒྱལ་ནས་གདའ།། ",
  "དམ་ཚིག་སོ་པའི་མཁར་དང་འདྲ།། ",
  "གང་བསྲུངས་བསྲུངས་པ་རྣམས་རྒྱལ་ནས་གདའ།། ",
  "ལས་དགེ་སྡིག་སྲིད་པའི་འཁོར་ལོ་འདྲ།། ",
  "སྡོམ་འཆོལ་མཁན་རྣམས་ཕམ་ནས་གདའ།། ",
  "འཁོར་བ་དུག་གི་ཚེར་མ་འདྲ།། ",
  "གང་སྤེལ་སྤེལ་བ་རྣམས་སྦྱོང་ཞིང་གདའ།། ",
  "འཆི་བདག་ཉི་མའི་གྲིབ་སོ་འདྲ།། ",
  "བཀག་པ་ས་ཁེགས་པ་ངས་མ་མཐོང་།། ",
  "དེ་འདྲའི་དུས་ཤིག་བྱུང་ཙ་ན།། དམ་པའི་ཆོས་ཤིག་མ་ལགས་པ།། མགོན་སྐྱབས་བྱེད་མཁན་ལོགས་ན་མེད།། ",
  "སུས་ཐོབ་རྒྱལ་བ་དམ་པ་འི་ཆོས།། དམ་པའི་ཆོས་ལ་འདོད་མཁན་མེད།། ",
  "འཁོར་བའི་ཁྱིམ་ཐབ་སྡུག་ལས་སྐྱེས།། སྡུག་ལས་སྐྱེས་ལ་ཧབ་ཐོབ་བྱེད།། ",
  "ཆོས་ཁ་ལ་ལབ་དུས་སྐྱིད་སྐྱིད་པོ།། དོན་ལ་ཐུག་དུས་ཏུག་ཏུག་བརྡུགས།། ཡོན་བདག་ཁ་སྦྱང་མ་ཆེ་ལྷ་ཆོས་མཛོད།། ",
  "ཅེས་གསུངས་པས། ཁོ་ན་རེ་དེ་སེམས་ལ་ཤིན་ཏུ་ཕན་པ་ཞིག་བྱུང་།",
  "ད་དུང་སྐྱེ་རྒ་ན་འཆི་ལས་རྒྱུ་འབྲས་ཀྱི་ཆོས་ངེས་ཤེས་སྐྱེ་བ་ཞིག་གསུང་བར་ཞུ་དང་ཟེར་བའི་ལན་དུ་ཡང་མགུར་འདི་གསུངས་སོ།། ",
  "དོན་སྐྱེ་མེད་ཆེན་པོའི་ངང་ཤེད་ན།། ཆོས་ཚད་མེད་བཞི་ལྡན་བདུད་རྩིའི་ཆར།། འགྲོ་རྣམས་བདེ་ཆེན་ལམ་ལ་འགོད་མཛད་པའི།། རྗེ་ཡིད་བཞིན་ནོར་བུ་ཁྱེད་ལ་བསྟོད།། ",
  "དོན་དེ་ལ་བླ་མའི་བསྟོད་པ་མཛོད།། ",
  "ཚིག་འདི་ལ་འདིར་བཞུགས་གསན་པར་ཞུ།། ",
  "ཁྱེད་གཞོན་པ་དབང་པོ་དར་ཙ་ན།། རྒས་པ་འོང་སྙམ་མི་གདའ་སྟེ།། ",
  "རྒས་པ་འོག་འབྲུའི་ཚུལ་དུ་འོང་ཞིང་གདའ།། རིམ་གྱི་རིམ་གྱིས་འོང་ཞིང་གདའ།། འབྱུང་བ་ལྔ་པོ་དར་ཙ་ན།། ན་བ་འོང་སྙམ་མི་གདའ་སྟེ།། ",
  "ན་བ་གློ་རྡེག་ཚུལ་དུ་འོང་ཞིང་གདའ།། བཙན་ཐབས་བཙན་ཐབས་སུ་འོང་ཞིང་གདའ།། ཚེ་འདི་ལ་སྣང་བ་འཐས་ཙ་ན།། འཆི་བ་འོང་སྙམ་མི་གདའ་སྟེ།། ",
  "འཆི་བ་ཐོག་བབས་ཀྱི་ཚུལ་དུ་འོང་ཞིང་གདའ།། ",
  "གློ་བུར་གློ་བུར་དུ་འོང་ཞིང་གདའ།། ",
  "རྒས་དང་ན་དང་འཆི་བ་གསུམ།། ཁ་དང་ལག་པ་བཞིན་དུ་ཐུག་ནས་གདའ།། ",
  "བར་ཆོད་གློ་རྡེག་མདའ་བས་ཚ།། འཆི་བདག་ལ་ཁའི་སོ་བཞིན་སྒུག། ",
  "ཚེ་འདི་དང་ཕྱི་མ་བར་དོ་གསུམ།། བྱ་ལོང་བཞིན་དུ་གྲལ་ལ་བསྒྲིགས།། ",
  "ལར་འབྲལ་མེད་ཀྱི་མགྲོན་གསུམ་དེ་ན་གདའ།། ",
  "ཁྱེད་སྡིག་པའི་ལས་ལ་མི་འཇིགས་སམ།། དམྱལ་བ་ཡི་དྭགས་དུད་འགྲོ་གསུམ།། དཔག་ཆེན་གྱི་མདའ་བཞིན་འཕྲང་ལ་སྒུག། ",
  "ལར་འགྱུར་མེད་འཕྲང་གསུམ་དེ་ན་གདའ།།",
  "",
  "ཁྱེད་སྔར་གྱི་སྡུག་བསྔལ་མི་དྲེད་དམ།། ད་ལྟའི་སྡུག་བསྔལ་ལ་མི་འཚེར་རམ།། སྡུག་བསྔལ་ཆུ་བོའི་གཉེར་མ་འདྲ།། སྔ་མ་མ་སངས་ཕྱི་མ་འབྱུང་།། ",
  "འདི་ལ་སངས་དུས་མི་གདའ་ན།། སྐྱིད་སྡུག་ལམ་ཁའི་མགྲོན་པོ་འདྲ།། ད་ལྟ་མེད་ཀྱང་ད་ལྟ་འབྱུང་།། འདི་ལ་འཆད་དུས་མི་གདའ་ན།། དལ་སྐྱིད་ཉི་མ་འདེ་བ་འདྲ།། མི་རྟག་ཁ་ཆར་བུ་ཡུག་འདྲ།། འཕྲལ་དུ་འོང་བ་མི་ཤེས་སམ།། དེ་ལ་སོམས་ལ་ལྷ་ཆོས་མཛོད།། ",
  "ཅེས་གསུངས་པས་ཀུན་དད་ནས་བསྙེན་བཀུར་ཕུན་སུམ་ཚོགས་པ་བྱས། ",
  "དུས་རྟག་ཏུ་མཆོད་གནས་སུ་བཞུགས་པར་གསོལ་བ་བཏབ་པས་མ་གནང་སྟེ། ",
  "ཞག་གཅིག་བཞུགས་པའི་རིང་ལ་ལྷ་རྗེ་གཡང་ངེ་ལ་གདམས་ངག་གནང་ནས་འབྱོན་པར་ཆས་པ་དང་། ཡུལ་མི་ཀུན་ཚོགས་ནས་རྗེ་བཙུན་ཞག་འགའ་ཡང་མི་བཞུགས་ན། ངེད་རྣམས་ལ་ཉམས་ལེན་གྱི་ཆོས་ཤིག་གནང་བར་ཞུ་ཟེར་བའི་ལན་དུ་མགུར་འདི་གསུངས་སོ།། ",
  "ཁྲོམ་ཀོར་རེ་ཚོགས་པ་དཀྱིལ་ལེ་ཉོན།། ཁྱེད་ངེས་པར་ལྷ་ཆོས་མཛད་མི་མཛད།། ངེས་པར་ལྷ་ཆོས་མཛད་དགོངས་ན།། རང་གི་མལ་དུ་ཉལ་ཙ་ན།། གཉིད་གཏི་མུག་གི་དབང་དུ་མ་བཏང་བར།། ནམ་སྲོད་ལ་ཡི་དམ་ལྷ་བསྙེན་མཛོད།། ",
  "ནམ་སྟོད་རྗེ་ལ་གསོལ་བ་ཐོབ།། ",
  "ནམ་གུང་ལ་རྣམ་པར་མི་རྟོག་སྒོམས།། ཐོ་རངས་སྲོག་རྩོལ་རླུང་ལ་འབད།། ནམ་ལངས་དུག་ལྔའི་བཤགས་པ་གྱིས།། ཉི་ཤར་སྣང་བ་རྒྱ་ཡིས་ཐོབ།། ",
  "གཙོ་བོ་རང་གི་སེམས་ལ་ལྟོས།། གདམས་ངག་བླ་མ་རྗེ་ལ་ཞུས།།",
  "",
  "གསོལ་བ་ཡི་དམ་ལྷ་ལ་ཐོབ།། དམ་ཚིག་རྡོ་རྗེ་སྤུན་ལ་སྲུངས།། མཆོད་པ་དཀོན་མཆོག་གསུམ་ལ་ཕུལ།། སྤྱི་བོར་ཐུགས་རྗེ་ཆེན་པོ་སྒོམས།། ",
  "སྙིང་པོ་མ་ཎི་པདྨེ་བགྲོངས།། སྦྱིན་པ་དབུལ་ཕོངས་ཀུན་ལ་ཐོང་།། སྙིང་རྗེ་མ་ནུས་པ་ལ་གྱིས།། ཞབས་ཏོག་མཁས་བཙུན་རྣམས་ལ་གྱིས།། བཀུར་སྟི་ཕ་དང་མ་ལ་གྱིས།། ལར་མཁས་བཙུན་བླ་མ་བརྒྱ་ཚོགས་ཀྱང་།། ",
  "དོན་འདི་ལས་ཉམས་སུ་བླང་རྒྱུ་མེད།། དུས་གནས་སྐབས་ཀུན་ཏུ་བཀྲ་ཤིས་ཤིང་།། ཚེ་རིང་ནད་མེད་སྨོན་ལམ་འཚལ།། ",
  "ཞེས་གསུངས་པས་ཀུན་མི་ཕྱེད་པའི་དད་པ་ཐོབ་ཅིང་ལྷ་རྗེ་གཡང་ངེས་འཆི་ཁར་ལམ་སྣ་ཟིན་པར་གྱུར་ཏོ།། ",
  "རྗེ་བཙུན་དཔོན་སློབ་ཆུ་དབར་དུ་བྱོན་ནོ།། ལྷ་རྗེ་གཡང་ངེའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཀྱི་ཐུགས་སྲས་རས་ཆུང་པ་དེ་ཉིད་ལ། ལྷ་ལྕམ་ལྡེམ་བུའི་བར་ཆད་ཅུང་ཟད་ཅིག་བྱུང་འདུག་པ་བསལ་བའི་ཕྱིར། ",
  "རྗེ་བཙུན་གྱིས་སྤྲུལ་པ་མཛད་ནས་རས་ཆུང་པ་ལ་སྦྱིན་པ་བསླངས་པས། རོང་གཡག་སྡེར་བྱུང་བའི་གཡུ་ཆེན་པོ་ཞིག་ཡོད་པ་དེ་ཟན་གྱིས་གཏུམས་ནས་བྱིན་བྱུང་བས། ངའི་བུ་ལ་དངོས་པོའི་འཛིན་ཆགས་མི་འདུག་ཅིང་སྙིང་རྗེ་ཆེན་པོ་འདུག་དགོངས་པ་བྱུང་སྟེ། ",
  "གཡུ་སྦྱིན་པར་བཏང་བའི་རྐྱེན་གྱིས་ལྷ་ལྕམ་ལྡེམ་བུ་ལ་སྐྱོ་བས་བོར་ནས་རྗེ་བཙུན་གྱི་དྲུང་དུ་མཇལ་དུ་འོངས་པས། ལམ་བར་དུ་ཁམས་པ་ཕྱུག་པོ་ཞིག་གིས་བུ་མོ་འཆི་བ་ལ་སློང་པ་ས་ཤ་སྐམ་པོ་ཁོག་པ་གཉིས་ཕུལ་བ་ཞིབ་མོར་བྱས་ཏེ། རྗེ་བཙུན་ལ་འབུལ་ཕྱིར་བསྣམས་བྱོན་།",
  "རྗེ་བཙུན་ཆུ་དབར་ན་བུ་སློབ་རྣམས་ཀྱིས་བསྐོར་ནས་བཞུགས་དུས་རྗེ་བཙུན་གྱི་ཞལ་ནས་རས་ཆུང་པ་ས་ཁོང་ལ་འབུལ་བ་ལུང་པར་མི་ཤོང་བ་ཁྱེར་འོང་ཞིང་འདུག་གསུང་། ",
  "དེ་ནས་མྱུར་དུ་ཕེབས་བྱུང་སྟེ། ཤ་སྐམ་རྐྱལ་པ་གང་གིས་ཕྱག་རྟེན་བྱས། རྗེ་བཙུན་ལ་མཇལ་ནས་སྙུན་དྲིས་པའི་ལན་དུ་མགུར་འདི་གསུངས་སོ།། ",
  "རྗེ་གངས་དཀར་འགྲིམ་པའི་རྣལ་འབྱོར་པ།། ཁམས་བདེ་བ་རྒྱས་པའི་དཀྱིལ་འཁོར་རྒྱས།། དུག་ལྔས་དྲེགས་པའི་ནད་སངས་པ།། མ་བདེ་མ་མཆིས་བདེ་མོར་བྱུང་།། ",
  "འདུ་འཛི་ཞེན་པའི་གཡེང་བ་སྤངས།། གཅིག་པུར་རང་དབང་ཐོབ་པས་བདེ།། སྣ་ཚོགས་བྲེལ་བའི་ལས་སྤངས་ནས།། མི་མེད་ལུང་པ་དབེན་པར་བདེ།། འཇིག་རྟེན་སྡུག་གི་ཁྱིམ་ཐབ་སྤངས།། འཕྲལ་དུ་གསོག་འཇོག་མེད་པས་བདེ།། མཁས་འདོད་དཔེ་ཆ་མ་བསྒྲུབས་པས།། སེམས་ཁྲལ་མེད་པའི་སེམས་ཉིད་བདེ།། སྨྲ་འདོད་ང་རྒྱལ་མི་ཆེ་བས།། ཁ་མཆུ་ཁ་སྨྲས་མེད་པས་བདེ།། གཡོ་སྒྱུ་ཟོལ་ཟོག་མི་ཤེས་པས།། དེ་བྱུང་འདི་བྱེད་མེད་པས་བདེ།། གྲགས་འདོད་དྲེགས་འདོད་མེད་པ་ཡིས།། གཏམ་ངན་མི་ཁ་ཟད་པས་བདེ།། གནས་གང་བྱུང་ཆོག་པས་གར་ཡང་བདེ།། གོས་གང་གྱོན་ཆོག་པས་ཅི་བྱས་བདེ།། ཟས་གང་ཟོས་ཆོག་པས་གང་བྱུང་བདེ།། མི་ང་ནི་དུས་རྣམས་རྟག་ཏུ་བདེ།། བུ་རས་ཆུང་བདེ་བར་འདིར་སླེབ་བམ།། ཞེས་གསུངས་ནས་ཤ་སྐམ་དེ་ལ་ཚོད་མ་བྱས་གྲྭ་པ་ཀུན་ལ་ཡོག་དྲངས་བྱས་པས། རས་པ་གཅིག་ན་རེ། ",
  "རྗེ་བཙུན་ལ་ཐུགས་སྲས་རས་ཆུང་པ་ས་འབུལ་བ་ལུང་པར་མི་ཤོང་བ་ཁྱེར་འོང་ཞིང་འདུག་གསུངས་པ་དེ་གང་ལགས་ཞུས་པས། རྗེ་བཙུན་གྱི་ཞལ་ནས་གསུས་པའི་ལུང་པར་ཤ་ཚོད་ཀྱི་འབུལ་བ་མི་ཤོང་བ་བྱུང་འདུག་པ་གསུངས་པས་ཀུན་བཞད་གད་དུ་གྱུར་ཏོ།།",
  "",
  "དེ་ནས་རྗེ་བཙུན་གྱིས་བུ་སློབ་རྣམས་ལ་དབང་གནང་བ་ཡིན་པས་འབུལ་བའི་རྟེན་འབྲེལ་མཚོན་པ་རེ་ཁྱེར་ཤོག་རས་ཆུང་པ་ཁྱོད་ལ་མེད་ཀྱང་རུང་གསུང་། ",
  "རས་ཆུང་པ་ཐུགས་མི་བདེ་ཞིང་བྱོན་པས་མཎྜྻལ་གྱི་དབུས་སུ་སྔར་གྱི་གཡུ་དེ་ཡེ་རེ་འདུག་པས་རས་ཆུང་པ་ལུས་སྦྲིད་ཆིལ་བ་བྱུང་བ་དང་། སྤྲང་པོ་རྗེ་བཙུན་གྱི་སྤྲུལ་པར་ཤེས་པས་ལྷ་ལྕམ་དང་བྲལ་བ་ཡང་རྗེ་བཙུན་གྱི་ཐུགས་རྗེར་ཡིད་ཆེས་པ་ལ། རྗེ་བཙུན་གྱི་ཞལ་ནས་རས་ཆུང་པ་ང་མིན་ན་ཁྱོད་གཡུ་འདིའི་རིན་ལ་ཕུང་ལ་སྦྱོར་བར་འདུག་སྟེ། ",
  "ང་ལ་ཡང་མོས་གུས་རྒྱུན་མ་ཆད་པ་དང་། སེམས་ཅན་ལ་སྙིང་རྗེ་མ་བོར་བར་འདུག་པས་འཚེངས་པ་ཡིན་ནོ་གསུངས་ནས་མགུར་འདི་བཞེས་སོ།། ",
  "ཕ་བླ་མའི་བྱིན་རླབས་ནུས་པ་ཆེ།། མི་ལའི་རྫུ་འཕྲུལ་གནད་འགག་ཆེ།། རས་ཆུང་སྙིང་རྗེ་གཏོང་ཕོད་ཆེ།། གཡུ་སྤྲང་པོ་ལ་བྱིན་པ་ཁོ་བོས་ལོན།། དོ་ནུབ་བདེ་མཆོག་གི་དབང་ཡོན་མཛོད།། ",
  "སྙིང་རྗེ་མ་ནུས་པ་ལ་བྱས་པ་དེ།། དུས་གསུམ་སངས་རྒྱས་མཆོད་དང་འདྲ།། ང་སྙིང་རྗེས་སྤྲང་ལ་བྱིན་པ་ན།། མི་ལ་རས་པ་མཆོད་པ་ཡིན།། ",
  "འགྲོ་ཀུན་ཕ་དང་མ་ཡིན་པས།། དེ་ལ་སེལ་འབྱེད་བྱེད་པ་རྣམས།། མི་ཤེས་བཙན་དུག་ཟ་བ་འདྲ།། མཁས་བཙུན་ཐམས་ཅད་ཐུགས་མཐུན་པས།། ཕོ་རུས་ཆགས་སྡང་བྱེད་པ་རྣམས།། བསླབས་ཚད་ཆུ་ལ་ཕོ་བ་ཡིན།། ",
  "ཆོས་ལ་དཀར་ནག་མེད་པ་ལ།། གྲུབ་མཐའ་ཁ་འཛིན་ཆོས་ལ་སྨོད།། ཐར་པའི་འཇུ་ཐག་ཆད་པ་ཡིན།། ",
  "རང་བདེ་ཐམས་ཅད་གཞན་ལས་བྱུང་།། གཞན་ཕན་ཐམས་ཅད་རང་བདེའི་རྒྱུ།། གནོད་པ་ཐམས་ཅད་རང་ལ་སྡིག། དེ་བས་ཕན་པའི་སེམས་བསྐྱེད་ལ།། དཀྱིལ་འཁོར་ལྷ་ཡི་དྲུང་དུ་བྱོན།། སྡིག་པ་ལྟུང་བ་ཐམས་ཅད་བཤགས།། སྡོམ་པ་དམ་བཅའ་དྲག་ཏུ་གྱིས།། ",
  "ཞེས་གསུངས་པས་རས་ཆུང་པ་འགྱོད་པ་སྐྱེས་ནས་རྗེ་བཙུན་དང་མཆེད་གྲོགས་རྣམས་ཀྱི་དྲུང་དུ་བཤགས་པ་འདི་མགུར་དུ་ཕུལ་ལོ།། ",
  "ལུས་ཀྱི་སྐྱིད་འདོད་གཡེང་བའི་ལས།། སྣང་བ་ཁྲིད་མཁས་ཀྱི་ཕྱིར་འབྲངས་པས།། གཡོ་སྒྱུ་ངན་སོང་གི་ལས་བསགས་པ།། ཕ་བླ་མའི་སྐུ་ལ་མཐོལ་ལོ་བཤགས།། ",
  "ངག་གི་བཤད་འདོད་ཁྲམ་པའི་དཔོན།། ཞལ་ལྕེ་ཕེར་ཕེར་དམྱལ་བའི་རྒྱུ།།",
  "",
  "ཤ་ཆང་མང་པོ་ཡི་དྭགས་གནས།། ཁྲེལ་མེད་བརྗོད་པ་མི་དྲང་བ།། ཕ་བླ་མའི་གསུང་ལ་མཐོལ་ལོ་བཤགས།། ",
  "སྐྱིད་འདོད་བསམ་པ་ངན་པའི་རྒྱུ།། གྲགས་འདོད་སྤྱོད་པ་མི་གཙང་བའི།། ཞེ་འདོད་སྡིག་པའི་ལས་བསགས་པ།། ཕ་བླ་མའི་ཐུགས་ལ་མཐོལ་ལོ་གཤགས།། ",
  "ཡུལ་ངན་གྲོང་དུ་འཁྱམས་པ་ཡིས།། དཀྱིལ་འཁོར་གཉེན་པོའི་སྒྲུབ་མཆོད་ཆག། འདྲེ་བརྡུང་མང་པོའི་ཕྲིན་ལས་ཀྱིས།། ཟབ་མོ་སྔགས་ཀྱི་ནུས་པ་ཤོར།། བྱ་བ་མང་པོའི་བསམ་བཞག་གིས།། ཏིང་འཛིན་བཟང་པོའི་སྒོམ་འཕྲོ་ཆད།། དཀྱིལ་འཁོར་ལྷ་ལ་མཐོལ་ལོ་བཤགས།། ",
  "གནས་མལ་མང་པོའི་འདུག་ས་དེས།། བདག་དང་གཞན་ལ་ཁྱད་པར་ཕྱེ།། རང་ཕམ་ཁུར་དུ་མ་ནུས་པས།། མཆེད་གྲོགས་སྤུན་ལ་མཐོལ་ལོ་བཤགས།། ",
  "ཞེས་ཞུས་ཏེ་རྗེ་བཙུན་གྱིས་རས་པ་རྣམས་ལ་དབང་དང་ངོ་སྤྲོད་རྒྱས་པར་གནང་སྟེ། དབང་གྲོལ་བའི་ཚོགས་གྲལ་དུ་རས་པ་ཞི་བ་འོད་ཀྱིས་རྗེ་བཙུན་ལ། རས་ཆུང་པ་རླུང་སེམས་ལ་དབང་ཐོབ་པའི་སྐྱེས་བུ་གསང་ཡུམ་བཞེས་པ་ལ། རྗེ་བཙུན་གྱིས་ཀྱང་ཐུགས་རྗེས་གཟིགས་དགོས་ཤིང་། ",
  "རས་ཆུང་པ་ཡང་བཤགས་པ་འབུལ་དགོས་པའི་རྒྱུ་མཚན་ཅི་ལགས་ཞུས་པས། དུས་ཚོད་གནང་བཀག་ཤེས་དགོས་པ་ཡིན་གསུངས་ནས་མགུར་འདི་གསུངས་སོ།། ",
  "བཀའ་དྲིན་ཅན་མར་པའི་ཞབས་ལ་འདུད།། རང་རྒྱུད་ལམ་དུ་ཕེབས་པར་བྱིན་གྱིས་རློབས།། སློབ་མའི་རྒྱུད་ཚོད་ཤེས་པར་ཐུགས་རྗེས་ཟུངས།། ཆོས་ལ་དུས་ཚོད་མེད་ན་རྣལ་འབྱོར་འཆལ་བ་ཡིན།།",
  "",
  "གཏམ་ལ་ཟློ་དུས་མེད་ན་མི་རྒན་འཆལ་བ་ཡིན།། ཟས་ལ་སྟེར་ཚོད་མེད་ན་མོ་བཙུན་འཆལ་བ་ཡིན།། ལས་ལ་བྱེད་དུས་མེད་ན་འཁོར་གཡོག་འཆལ་བ་ཡིན།། དགྲ་དང་འཕྲད་དུས་མེད་ན་དཔའ་བོ་འཆལ་བ་ཡིན།། རྐྱེན་དང་ཕྲད་དུས་མེད་ན་བཙུན་པོ་འཆལ་བ་ཡིན།། སྡུག་བསྔལ་བྱུང་དུས་མེད་ན་ཕན་འདོགས་འཆལ་བ་ཡིན།། སྒོམ་ལ་སྙིང་རུས་མེད་ན་རི་ཕུག་འཆལ་བ་ཡིན།། གཅིག་ཕན་གཅིག་ལ་མེད་ན་གྲོགས་མཆེད་འཆལ་བ་ཡིན།། ཅི་གསུང་ཚད་མར་མི་འཛིན་དཔོན་སློབ་འཆལ་བ་ཡིན།། ལར་འཆལ་ཚུལ་བཤད་ན་བསམ་མི་ཁྱབ།། ཅི་གསུང་ཉམས་སུ་ལོངས་ཤིག་བུ་སློབ་རྣམས།། ",
  "ཞེས་གསུངས་པས་ཀུན་ངེས་ཤེས་སྐྱེས་སོ།། དེ་ནས་རས་ཆུང་པ་ས་བླ་མའི་བཀའ་གང་གནང་བ་སྒྲུབ་པར་དམ་བཅས་ནས་ཞབས་ཏོག་ལ་བརྩོན་པར་ཡོད་པའི་མནལ་ལམ་དུ། ཁྱི་གཅིག་ལ་བལ་གྱི་ཁལ་བཀལ་ནས་ཡི་གེ་འདྲི། འོ་དོད་འབོད་ཅིང་ཕྱིན་པས་ལ་ཁ་གཅིག་ལ་མི་བརྒྱད་ཅུ་རྩ་བརྒྱད་ཀྱིས་ཕར་བསྐྱལ། བརྒྱད་ཅུ་རྩ་བརྒྱད་ཀྱིས་ཚུར་བསུ་བ་ཞིག་རྨིས་ནས་ཅི་ཡིན་ཞུས་པས་མགུར་འདི་གསུངས་སོ།། ",
  "ཁྱི་ནི་གྲོགས་དང་ལྡན་པ་སྟེ།། རྒྱུད་ནི་བལ་ལས་འཇམ་པ་ཡིན།། ཡི་གེ་ཐ་སྙད་དོན་ལ་མཁས།། ཉམས་མྱོང་འོ་དོད་གླུ་རུ་ལེན།། སྐྱེལ་བསུ་བརྒྱད་ཅུ་བརྒྱད་ནས་འབྱུང་།། ",
  "ཞེས་གསུངས་སོ།། ཡང་ནུབ་གཅིག་གི་རྨི་ལམ་དུ་གོས་ཕུད་ནས་ཆུས་བཀྲུས། བྱ་ཞིག་ཏུ་གྱུར་ནས་འཕུར་ཏེ་ཤིང་ཁར་བབས་ནས་མེ་ལོང་ལ་ལྟ་བ་རྣམས་རྨིས་ཞུས་པས། ཆོས་བརྒྱད་ཚེ་འདིའི་གོས་བཤུས་ནས།། གདམས་པ་དྲི་མེད་ཆུ་ཡིས་འཁྲུད།། བྱམས་དང་སྙིང་རྗེའི་བྱ་ལུས་ལ།། ཚོགས་གཉིས་ལྡན་པའི་གཤོག་བཏགས་འཕུར།། བབས་པ་བྱང་ཆུབ་ཤིང་རྩེར་བབས།། མེ་ལོང་མཁའ་འགྲོའི་བརྡ་སྟོན་འབྱུང་།། ",
  "ཞེས་གསུངས་སོ།།",
  "ཡང་ནུབ་གཅིག་གི་རྨི་ལམ་དུ་བོང་བུ་ཞིག་ལ་ཁ་ཕྱིན་ཅི་ལོག་ཏུ་ཞོན་ནས་རེ་བའི་གོས་གྱོན་པ་རྨིས་པ་རྗེ་བཙུན་ལ་ཞུས་པས། ཐེག་ཆེན་བོང་བུའི་རྟ་ཞོན་པ།། འཁོར་བ་དག་ལ་རྒྱབ་ཕྱོགས་ཏེ།། མྱང་འདས་མདུན་དུ་བསུ་བར་བྱེད།། རེ་བ་ཀུན་གྱི་རེ་གནས་པ།། ཞེས་གསུངས་སོ།། ",
  "ཡང་ནུབ་གཅིག་གི་རྨི་ལམ་དུ་ནོར་བུ་མགོ་ཐོག་ཏུ་བཞག། རས་དྲི་མ་མེད་པ་ལུས་ལ་གྱོན། མེ་ལོང་གཡའ་དག་པ་ཞིག་ལ་བལྟ། ཕྱག་གཡས་རྡོ་རྗེ་དང་གཡོན་ཐོད་པ་ཟས་ཀྱིས་བཀང་བ་བསྣམས། པདྨའི་གདན་ལ་སྐྱིལ་ཀྲུང་བཅས། རྒྱབ་ཏུ་འོད་འཁྱིལ། ལུས་ལ་མེ་དཔུང་འབར། མདུན་དུ་ཆུ་མིག་བརྡོལ། སྙིང་ལ་ཉི་ཟླ་ཤར། གཡོན་ཕྱོགས་ན་སྐྱེས་པ་དང་བུད་མེད་མང་པོ་གཤིབས་འདུག། ",
  "གཡས་ཕྱོགས་ན་ལུ་གུ་གཅིག་དང་རེའུ་ཚན་ཞིག་སྐྱོང་ཞིང་འདུག་པས། ལུ་གུ་གཅིག་པོ་དེ་མང་དུ་འཕེལ་བ་རྨིས་ཏེ་རྗེ་བཙུན་ལ་ཞུས་པས། རྗེ་བཙུན་གྱི་ཞལ་ནས་འདི་ལྟར་ཡིན་གསུངས་ནས་མགུར་འདི་གསུངས་སོ།། ",
  "ནོར་བུ་བླ་མ་སྤྱི་བོར་བསྒོམ།། བཀའ་བརྒྱུད་རས་དཀར་དྲི་མེད་ལ།། སྙན་བརྒྱུད་ངོ་སྤྲོད་མེ་ལོང་བལྟ།། ཕྱག་གཡས་རྡོ་རྗེས་རྣམ་རྟོག་འཇོམས།། གཡོན་པ་བདེ་སྟོང་ཉམས་མྱོང་སྐྱོང་།། པད་གདན་ཉེས་པའི་སྐྱོན་མ་གོས།། སྐྱིལ་ཀྲུང་རྩེ་གཅིག་ཏིང་འཛིན་གནས།། རྟོགས་པ་རྒྱབ་ཏུ་འོད་གསལ་འཁྱིལ།། དྲོད་རྟགས་ཉམས་མྱོང་ཆུ་མིག་བརྡོལ།། ལུས་ལ་གཏུམ་མོ་མེ་ལྟར་འབར།། ཉི་ཟླ་འོད་གསལ་ངང་དུ་གནས།། གཡོན་དུ་སྐྱེས་པ་བུད་མེད་གྲལ།། དཔའ་བོ་དཔའ་མོའི་གདན་འདྲེན་འབྱུང་།། ",
  "གཡས་ཕྱོགས་རེའུ་ལུག་རང་འཁོར་སྐྱོང་།། ལུ་གུ་འཕེལ་བས་སྙན་བརྒྱུད་དར།། དེ་ལྟར་འོང་བ་ཡིན་པས་ད་ཁྱེད་ངའི་སར་སྡོད་མི་དགོས་པར་འདུག་པས་སོངས་ཤིག། གདུལ་བྱ་དུས་ལ་བབ་པས་རང་གཞན་གྱི་དོན་རྒྱ་ཆེན་པོ་འགྲུབ་བོ་གསུངས་ནས་ཞལ་གདམས་མགུར་དུ་གསུངས་།",
  "",
  "བུ་གཅིག་གསོན་དང་རས་ཆུང་པ།། ཁྱོད་འཁོར་འདས་རྐྱེན་ལ་རག་ལས་པས།། བླ་མ་དམ་པ་བསྟེན་ནུས་ན།། འབད་མེད་གདམས་པ་ཤུགས་ལས་འབྱུང་།། ",
  "བུ་གཅིག་གསོན་དང་རས་ཆུང་པ།། ཁྱོད་ཡུལ་ལ་ཆགས་སེམས་སྤངས་ནས་ནི།། རི་ཁྲོད་དགོན་པ་འཛིན་ནུས་ན།། རྩོལ་མེད་དངོས་གྲུབ་ཤུགས་ལས་འབྱུང་།། ",
  "ལས་ངན་འཛིན་པའི་རྩ་བ་ཅན།། ནོར་ལ་ཆགས་སེམས་སྤངས་ནས་ཀྱང་།། ཆགས་མེད་ཞེན་མེད་བྱེད་ནུས་ན།། བདེ་ཆེན་ལམ་སྣ་ཤུགས་ལས་འབྱུང་།། ",
  "བུ་གཅིག་གསོན་དང་རས་ཆུང་པ།། འཁོར་བར་སྐྱེ་བའི་རྩ་བ་ཅན།། བུ་ཚའི་འཁྲི་བ་བཅད་ནས་ནི།། རང་ཉིད་གཅིག་པུར་སྡོད་ཟུག་ན།། ཞིང་ཁམས་རྣམ་དག་ཤུགས་ལས་འབྱུང་།། ",
  "བུ་གཅིག་གསོན་དང་རས་ཆུང་པ།། ད་ལྟ་དམ་ཆོས་དར་ལགས་ཀྱང་།། ཆོས་འདྲ་མིན་མང་པོས་བསྲེ་བསླད་བྱས།། བླ་མ་སློབ་དཔོན་བྱེད་མི་མང་།། ཁ་བཟང་འདོད་གཏམ་ཆགས་པར་སྨྲ།། བརྒྱུད་པ་བཟང་རྒྱུ་འདོམས་ཤིག་ཕ་ཡི་བུ།། བུ་གཅིག་གསོན་དང་རས་ཆུང་པ།། སྙིང་ནས་དམ་ཆོས་མཛད་དགོངས་ན།། ཆོས་ཉོན་མོངས་གཉེན་པོར་འགྲོ་དགོས་པས།། ཁ་བཤད་ཀྱི་ངོ་ལྐོག་མ་ཆེ་བར།། ཞེ་ཕུགས་ཀྱི་སྐྱིད་འདོད་འབྲལ་བ་གཅེས།། བུ་གཅིག་གསོན་དང་རས་ཆུང་པ།། འབྲས་བུ་སངས་རྒྱས་ཐོབ་འདོད་ན།། ཚེ་འདིའི་བདེ་སྐྱིད་མ་བསམ་པར།། རང་སེམས་རྩ་བ་མ་ཤོར་བར།། སྒོམ་པ་རྒྱུད་ལ་བརྟེན་ཅིག་ཨང་།།",
  "",
  "ཞེས་གསུངས་ནས་རས་ཆུང་པ་ཁྱོད་དང་པོར་སྡོད་བྱས་ཀྱང་འགྲོ་ཞིང་འདུག། ",
  "འགྲོ་ན་ད་སོང་ལ་གནས་ཤམ་པོ་འི་གངས་བྱར་པོ་འི་ནགས་ལོ་རོའི་རྡོ་བོད་ཀྱི་མཚམས་སུ་སེམས་ཅན་གྱི་དོན་གྱིས་ཤིག་ཅེས་མགུར་འདི་གསུངས་སོ།། ",
  "ཕ་ང་ཡི་བུ་ཆེན་རས་ཆུང་པ།། དབུ་རུ་བོད་ཀྱི་ཡུལ་དུ་སོངས།། བུ་བཞིའི་ནང་ན་དོན་པོ་ཁྱོད།། བླ་མ་སྤྱི་བོར་སྒོམ་ཞིང་སོངས།། བརྒྱུད་པ་རྣམས་ཀྱི་སྲས་བུ་ཁྱོད།། དམ་ཚིག་ཡེངས་མེད་བསྲུང་ཞིང་སོངས།། སྙན་བརྒྱུད་འཛིན་པའི་སྒྲོན་མེ་ཁྱོད།། མ་རིག་མུན་པ་སེལ་ཞིང་སོངས།། སྐལ་ལྡན་རྣམས་ལ་སྤེལ་ཞིང་སོངས།། སྐལ་མེད་རྣམས་ལ་གསང་ཞིང་སོངས།། བསྟན་པའི་སྲོག་ཤིང་འཛུགས་ཤིང་སོངས།། སྐལ་ལྡན་ཐུགས་རྗེས་འཛིན་ཞིང་སོངས།། ལྷོ་ཕྱོགས་ཟུར་ཁ་འགྲིམས་ཤིང་སོངས།། ཤམ་པོ་འི་གངས་ལ་སྒོམ་དུ་སོངས།། རྡོ་བོད་མཚམས་སུ་དགོན་པ་ཐོབ།། ",
  "ཅེས་གསུངས་པས་རས་ཆུང་པ་འབྱོན་པའི་ཆས་མཛད་ནས། རྗེ་བཙུན་ལ་ཕྱག་ཕུལ་ཏེ་ཞུ་དོན་འདི་དབྱངས་སུ་ཕུལ་ལོ།། ཕ་ཡི་བུ་ཆེན་རས་ཆུང་པ།། བླ་མའི་བཀའ་བཞིན་དབུས་སུ་འགྲོ།། རས་ཆུང་དབུས་སུ་འགྲོ་བ་ལ།། རྡོ་རྗེའི་སྐུ་ཡིས་བྱིན་གྱིས་རློབས།། ",
  "ཚངས་པའི་གསུང་གིས་བར་ཆད་སོལ།། རྟོགས་མེད་ཐུགས་ཀྱིས་ལམ་སྣ་དྲོངས།། ཕ་རྗེ་བཙུན་སྐུ་ཁམས་བདེ་བར་མཛོད།། ",
  "བུ་རས་ཆུང་དབུས་སུ་འགྲོ་བ་ལ།། བཀའ་དྲིན་གྱི་སྐྱེལ་མ་ད་དུང་མཛོད།།",
  "",
  "ང་སོང་དུས་སུ་རིན་པོ་ཆེ།། དུས་གསུམ་སངས་རྒྱས་འདུས་པའི་སྐུ།། འགྲོ་བའི་མགོན་པོ་བདེ་བར་བཞུགས།། ",
  "མངོན་ཤེས་རིག་པའི་རྫུ་འཕྲུལ་ཅན།། ཆོས་ཀྱི་སྤྱན་ཅན་བདེ་བར་བཞུགས།། ",
  "སྐུ་དྲིན་འཁོར་མེད་རིན་པོ་ཆེ།། མ་རིག་མུན་སེལ་བདེ་བར་བཞུགས།། ",
  "མཇལ་བ་དོན་ལྡན་མཐུ་སྟོབས་ཅན།། བྱང་ཆུབ་ལམ་མཁན་བདེ་བར་བཞུགས།། ",
  "ཞེས་ཞུས་པས་རྗེ་བཙུན་གྱིས་རས་ཆུང་པ་འི་རྫོངས་སུ་ལྟ་སྒོམ་སྤྱོད་པའི་མགུར་འདི་གསུངས་སོ།། ",
  "བུ་ལྟ་བ་ཕྱོགས་རིས་མ་བྱེད་ཨང་།། སྒོམ་པ་རི་ཁྲོད་ཟུངས་ཤིག་ཨང་།། སྤྱོད་པ་གྲོགས་ངན་སྤོངས་ཤིག་ཨང་།། དམ་ཚིག་སྣང་བ་སྟུན་ཅིག་ཨང་།། འབྲས་བུ་འཆི་བ་སོམས་ཤིག་ཨང་།། ཡང་བུ་ཁྱོད་ཀྱི་ཤིང་མོ་ཡོས་ཀྱི་ལོ་རྟའི་ཟླ་བའི་ཚེས་བཅུ་བཞི་ཚུན་ལ་འདིར་སླེབ་པར་གྱིས་ཤིག། དགོས་པ་ཆེན་པོ་ཡོད་དོ་གསུང་། ",
  "གསེར་དུམ་ཞིག་དང་སྙིང་ལ་འཕྲོད་པའི་ཞལ་ཏ་མང་དུ་གནང་བས། རས་ཆུང་པ་བླ་མ་དང་འབྲལ་མ་ཕོད་རུང་། བླ་མའི་བཀའ་བྱུང་བས་དབུས་ཕྱོགས་སུ་འགྲོ་དགོས་པར་ཁོ་ཐག་ཆོད་ནས། སྤྱན་ཆབ་བསིལ་ཞིང་སྨོན་ལམ་ཞལ་མཇལ་འདི་དབྱངས་སུ་ཕུལ་ལོ།། ",
  "རྒྱ་གར་གྱི་ཆུ་དང་བལ་པོ་འི་ཆུ།། ལུང་པའི་དབང་གིས་སོ་སོ་ཡང་།། ཆུ་བོའི་ངང་དུ་རོ་གཅིག་པས།། རྒྱ་མཚོའི་ཀློང་དུ་མཇལ་ཏེ་མཆི།། ",
  "ཤར་ནས་འཆར་བའི་ཁྲི་གདུགས་དང་།། ནུབ་ནས་ཚེས་པའི་ཟླ་བ་གཉིས།། གླིང་བཞིའི་དབང་གིས་སོ་སོ་ཡང་།། འོད་ཟེར་གྱི་ངང་དུ་རོ་གཅིག་པས།། དགུང་སྤྲིན་མེད་ཀྱི་ངང་དུ་མཇལ་ཏེ་མཆི།། ",
  "རྒྱལ་བའི་ཐུགས་དང་འགྲོ་དྲུག་གི་སེམས།། མ་རིག་དབང་གིས་སོ་སོ་ཡང་།། སེམས་ཉིད་ཀྱི་ངང་དུ་རོ་གཅིག་པས།། ཆོས་དབྱིངས་ངང་དུ་མཇལ་ཏེ་མཆི།། ",
  "ཕ་རྗེ་བཙུན་རི་ལ་བཞུགས་པ་དང་།། བདག་རས་ཆུང་རྒྱལ་ཁམས་བསྐོར་བ་གཉིས།། སྒྱུ་ལུས་དབང་གིས་སོ་སོ་ཡང་།།",
  "ཆོས་སྐུའི་ངང་དུ་རོ་གཅིག་པས།། འོག་མིན་གནས་སུ་མཇལ་ཏེ་མཆི།། ཕ་རྗེ་བཙུན་སྐུ་ཁམས་ཅི་བདེར་བཞུགས།། བདག་རས་ཆུང་དབུས་སུ་འགྲོ་བར་ཞུ།། ཞེས་ཞུས་ནས་རྗེ་བཙུན་གྱི་ཞབས་སྤྱི་བོར་བླངས་ནས་སྨོན་ལམ་མང་པོ་བཏབ་སྟེ། དབུས་ལ་ཕེབས་ནས་བྱར་པོ་ནགས་ཀྱི་དགོན་པར་བཞུགས་དུས་",
  "ལྷ་ལྕམ་བཤགས་པ་འབུལ་དུ་བྱུང་བས། ཐོག་མར་མཇལ་ཁ་མི་གནང་བ་ལྟར་མཛད་ཀྱང་རྗེས་སུ་ཐུགས་རྗེ་ཆེ་བ་དང་། རིན་ཆེན་གྲགས་ཞུ་ནན་ཆེ་བས་མཇལ་ཁ་གནང་སྟེ། དབུལ་ཞིང་ཕོངས་པས་སྒོ་གསུམ་སྡུག་བསྔལ་བ་འི་རྣམ་པར་འདུག་པ་ལ་ཚད་མེད་པའི་ཐུགས་རྗེ་ཆེན་པོ་འཁྲུངས་ཏེ་སྤྱན་ཆབ་གཡོ་བས་གསེར་གྱི་གནང་སྦྱིན་དང་བཅས་ཏེ་མགུར་འདི་གསུངས་སོ།། ",
  "སྐྱེས་མཆོག་མི་ལའི་ཞབས་ལ་གསོལ་བ་འདེབས།། བཀའ་དྲིན་ཡང་ཡང་དྲན་ནོ་ཐུགས་རྗེས་ཟུངས།། ",
  "ཁྱོད་སྔར་དང་མི་འདྲ་གླེང་མོ་བཞུན།། ང་བླ་མའི་དྲུང་དུ་མཇལ་བའི་ཚེ།། འོ་སྐོལ་འཐབ་གཞིའི་གཡུ་མོ་ཆེ།། མཎྜྻལ་སྟེང་ན་བཞག་ནས་གདའ།། ",
  "དེ་མཐོང་བས་ཁོ་བོ་བ་སྤུ་གཡོས།། སྔར་དབུས་ལ་མ་འགྲོ་མ་འགྲོ་གསུང་།། ད་དབུས་ལ་སོངས་ཤིག་སོངས་ཤིག་གསུང་།། དེ་དྲན་ཞིང་ཁོ་བོ་ངོ་མཚར་སྐྱེས།། ",
  "ཕ་རྗེ་བཙུན་དེ་ཡི་རྣམ་ཐར་ལ།། གསེར་དང་ས་རྡོ་ཁྱད་པར་མེད།། གསེར་འདི་ཁྱེར་ཅིག་ཁྱེར་ཅིག་གསུང་།། དེ་དྲན་ཅིང་ཁོ་བོ་ཡི་རངས་སྐྱེས།། ཕ་ཡིས་གནང་བ་འི་གསེར་འདི་ལ།། སངས་རྒྱས་སྐུ་འདྲ་མང་དུ་བཞེངས།། དེ་ལུས་ཀྱི་སྒྲིབ་པ་འདག་པ་ཡིན།། ",
  "གཟུངས་སྔགས་ཆོ་ག་མང་དུ་ཐོན།། དེས་ངག་གི་སྒྲིབ་པ་སྦྱོང་བ་ཡིན།། ",
  "མཆོད་རྟེན་ཚ་ཚ་མང་དུ་ཐོབ།། དེས་ཡིད་ཀྱི་སྒྲིབ་པ་འདག་པ་ཡིན།།",
  "",
  "ནང་དུ་རང་སེམས་དཔང་པོར་ཞོག། དོན་དུ་སྙན་བརྒྱུད་གདམས་ངག་སྒོམས།། ཡང་ཡང་རྗེ་ལ་གསོལ་བ་ཐོབ།། སྐབས་སུ་འགྱོད་པ་ཡང་ཡང་སྐྱེད།། དེ་ལྟར་མཛོད་དང་དོན་ཆེན་འགྲུབ།། ཅེས་གསུངས་ནས་ལྷ་ལྕམ་དང་ཞང་གཉིས་ཀ་བརྩེ་བས་རྗེས་སུ་བཟུང་སྟེ། སྙན་བརྒྱུད་ཀྱི་གདམས་ངག་གནང་སྒོམ་དུ་བཅུག་པས་ཞང་མཛེ་ནད་ལས་གྲོལ། ལྷ་ལྕམ་ལ་ཉམས་རྟོགས་བཟང་པོ་སྐྱེས་ནས་གཞན་ལ་ཕན་པའི་རྣལ་འབྱོར་མ་བཟང་མོ་ཞིག་བྱུང་བ་ཡིན་སྐད། ",
  "དབུས་བཞུད་ཕྱི་མའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྲིན་ལྷ་བྲོ་ན་ཡོན་བདག་བཀྲ་ཤིས་བརྩེགས་ཀྱིས་ཞབས་ཏོག་ཕུལ་ཏེ། ཡོན་བདག་མང་པོས་ཆོས་ཞུས་པའི་དུས་སུ་བཀྲ་ཤིས་བརྩེགས་ཀྱིས་རྗེ་བཙུན་ལགས། འཕྲལ་དུ་ནི་ཆོས་བཤད་པ་མང་པོ་བྱེད་པ་འདི་ཡང་དགའ་དགའ་འདྲ་མོ་གདའ་སྟེ། བདག་རང་གིས་གཉིས་ཀ་མི་འོང་རུང་རྗེ་བཙུན་སྒོམ་རང་མཛད་ཅིང་འདུག་པས་སྒོམ་ལ་དད་པར་བྱུང་། ཕུགས་རང་སྒོམ་ཀ་དགའ་བ་ལགས་སམ་ཞུས་པས། བཤད་པ་རྣམས་ཀྱང་སྒོམ་གྱི་ཕྱིར་དུ་གསུངས་ཤིང་བསླབས་པ་ཡིན་པས་མ་བསྒོམས་ཤིང་ཉམས་སུ་མ་བླངས་ན་དོན་མེད་གསུངས་ནས་མགུར་འདི་བཞེས་སོ།། ",
  "ལར་མ་བསྒོམས་བཤད་པའི་ཆོས་འདི་ང་རྒྱལ་ཡིན།། མ་གསོས་རྙེད་པའི་བུ་དག་ཕུང་འདྲེ་ཡིན།། མ་ཞུས་དཔེ་རུལ་ཁྲེས་པོ་ཁུར་བ་དེ།། ལུང་མེད་ཁྲམ་པའི་གཉའ་ཤིང་ཅི་ལ་ཕན།། དྲང་དོན་ཐེག་པའི་མགོ་སྐོར་ཉན་ཚེ་སྐྱིད།། ངེས་དོན་བླ་མའི་གསུང་ལ་ཉན་མཁན་མེད།། དད་ལྡན་ཡོན་བདག་བུ་སློབ་ལྷ་ཆོས་གྱིས།།",
  "ཁྲེལ་མེད་ཁྲམ་པའི་ཁ་འཛིན་མ་བྱེད་པར།། ཉེས་མེད་སྙོམ་ཆུང་གི་བདེན་ཚིག་དྲང་པོར་སྟོན།། ཞེས་གསུངས་ནས་ངེས་པར་ཆོས་བྱེད་ན་མང་པོ་བསླབས་པ་བས། དོན་ཐོག་ཏུ་དར་ཅིག་བཞག་ན་ཕན། སྨྲ་བ་མང་ན་གོང་མས་འོག་མ་བསྒྲིབས་ནས་ཡིད་ལ་མི་ཟིན་པར་ལེགས་ལེགས་མང་པོས་མགོ་འཁོར་དུ་འཇུག། འཇིག་རྟེན་འདི་ལ་ཞེན་པ་ཆེས་ན་ཆོས་བྱས་ཀྱང་ཁ་ཆོས་ཡིན། ཡང་ཆོས་པ་ལ་ལས་ལོངས་སྤྱོད་སྣ་རེ་ལ་བལྟས་ནས་ཡོན་ཏན་རེ་རེ་ལ་ཁེངས་སེམས་བསྐྱེད་ནས་དམ་པ་གོང་མའི་ཡོན་ཏན་ལ་མི་དད་ན་བྱིན་རླབས་མི་འཇུག་གོ།། ཆོས་ལོང་ཡོད་སེམས་ལ་བྱས་ན་ལོང་མེད་པར་ཤི་ན་ཇི་ལྟར་བྱེད། ཤེས་ཚད་ཀྱི་ཁ་ནང་དུ་བལྟས་ནས་ཉམས་ལེན་བྱེད་དགོས། བཤད་སྒོམ་གཉིས་གཅིག་ཏུ་མ་དྲིལ་ན་མང་པོ་ཤེས་པར་བྱས་ནས་བསྒོམ་དགོས་བསམས་ཏེ། ཤེས་བྱའི་མཐའ་ལ་ཆོད་དུས་མེད། ལར་ཇོ་བོ་ཆོས་ཕྱུག་པོ་ཞིག་དང་གླེང་མོ་བྱས་ན་མི་དགོས་པ་གཅིག་ཀྱང་མེད་དེ། གདམས་ངག་ཟབ་མོ་མང་ན་གང་སྒྲུབ་ངོ་མི་ཤེས། བསྒྲུབས་ཀྱང་གཅིག་ལ་རྟགས་མ་བྱུང་བས་གཞན་ཨེ་དྲག་བསམས་ནས་འགྲུབ་དུས་མེད་པས། སོ་མ་ཞིག་སློབ་རིང་ལ་དེ་གོང་ཤེས་པ་བརྗེད་ནས་བྱིས་པའི་ལག་གི་མེ་ཏོག་དང་འདྲ་ཞེས་གསུངས་ནས་མགུར་འདི་གསུངས་སོ།། ",
  "ཡང་ཉོན་དང་ཡོན་བདག་དད་པ་ཅན།། ལས་བདེན་པའི་སྟོབས་དེ་མི་ཤེས་པར།། སྡིག་ཅན་ཐར་པ་ཐོབ་ཏུ་རེ།། ལོ་ཟླ་ཞག་སོང་བ་ཚེ་ལ་གཟན།། མི་སྐྱིད་པ་ལོ་ཟླ་སོང་ན་དགའ།། ནམ་ཟླ་ཨེ་བཟང་ཨེ་བཟང་ཟེར།། མི་ཚེ་སོང་བ་མི་ཤེས་པ།། བླུན་པོ་མི་ཡི་རྣམ་དཔྱོད་ཡིན།། ཁྱེད་ངེས་པར་དམ་ཆོས་མཛད་དགོངས་ན།། མཆོད་པ་ཞིང་ས་དག་ལ་ཕུལ།། སྐྱབས་གནས་དཀོན་མཆོག་གསུམ་ལ་ཞུས།། ཞབས་ཏོག་བླ་མ་རྗེ་ལ་གྱིས།། ཞེ་ས་ཕ་མ་གཉིས་ལ་གྱིས།། སྦྱིན་པ་ལན་པོ་མེད་ལ་ཐོང་།། ཕན་འདོགས་མ་ནུས་པ་ལ་གྱིས།། རང་རྒྱུད་ཆོས་དང་བསྟུན་ལ་སྤྱོད།། ཆོས་ཉམས་ལེན་བྱེད་ན་མང་མི་དགོས།། ཁས་ལེན་མང་པོ་རྫུན་པ་ཡིན།།",
  "དེ་བཞིན་རྒྱུད་ལ་ཨེ་འབྱོར་ལྟོས།། ཞེས་གསུངས་པས། ",
  "ཡང་ཁོང་རྣམས་ན་རེ་དེ་རྣམས་གོ་སླ་ལ་སེམས་ལ་ཕན་པར་བྱུང་བས་བཀའ་བཞིན་སྒྲུབ་པར་ཞུ། ད་དུང་བདག་ཅག་རྣམས་ཀྱི་བློ་ཚོད་དང་སྦྱར་ནས་གང་ལེགས་ཀྱི་ཆོས་དང་ཞལ་ཏ་རེ་གནང་བར་ཞུ་ཞུས་པ་ལ། རྗེ་བཙུན་གྱི་ཞལ་ནས་ཁྱེད་རྣམས་ལ་ངས་ལེགས་པའི་ཐབས་བཤད་པ་ལ་ཉན་ན་མང་པོ་ཡོད་དེ་མི་ཉན་ནམ་གསུངས་པས། ཅིས་ཀྱང་ཉན་པས་གསུང་བར་ཞུ་ཟེར་བས། འོ་ན་ཁྱེད་རང་རྣམས་ལ་འདི་ཕྱི་ཀུན་ཏུ་ཕན་པས་འདི་ལྟར་བྱས་ན་ལེགས་ཞེས་མགུར་འདི་གསུངས་སོ།། ",
  "འོ་ན་ཡོན་བདག་ཕོ་མོ་རྣམས།། ཁྱེད་གཏན་གྱི་སོ་ནམ་མཛད་དགོངས་ན།། མི་ང་ཡི་ཁ་ལ་ཉན་པ་ན།། སྐྱེས་པ་ཐམས་ཅད་ངེས་པར་འཆི།། དེ་ཕྱིར་དམ་ཆོས་མཛད་ན་ལེགས།། སྒྱུ་མའི་ནོར་རྫས་བསགས་ཀྱང་ལུས།། དེ་ཕྱིར་སྦྱིན་པ་བཏང་ན་ལེགས།། འཇིག་རྟེན་གཉེན་འདུན་ཟབ་ཀྱང་འབྲལ།། དེ་ཕྱིར་གཉིས་མེད་བསྒོམས་ན་ལེགས།། སྒྱུ་མའི་ས་མཁར་བརྩིགས་ཀྱང་འཇིག། དེ་ཕྱིར་དབེན་པ་བསྟེན་ན་ལེགས།། ཁམས་ཀྱི་བཟའ་བཏུང་སྲིས་ཀྱང་འཛད།། དེ་ཕྱིར་ཚོགས་གསོག་མཛད་ན་ལེགས།། འདུས་བྱས་ལས་ལ་ཟིན་པ་མེད།། དེ་ཕྱིར་བྱ་བ་བཏང་ན་ལེགས།། བྲེ་མོའི་གཏམ་ལ་ཟད་པ་མེད།། དེ་བས་སྨྲ་བ་བཅད་ན་ལེགས།། གདམས་ངག་པགས་པ་སྣུམ་སྐུད་འདྲ།། བླ་མ་མཁས་པ་བསྟེན་ན་ལེགས།། ཉམས་མྱོང་མུན་པ་ཟླ་ཤར་འདྲ།། ཆུ་བོའི་རྒྱུན་བཞིན་བསྒོམས་ན་ལེགས།། ངེས་པ་དོན་གྱི་མདོ་དོན་བཅུ།། རྣལ་འབྱོར་རས་པའི་བློ་ལ་ཤར།། བྲིན་པ་ཕོ་མོའི་ཆོས་སྐལ་མཛོད།། ཅེས་གསུངས་ནས་ཡོན་བདག་ཕོ་མོ་རྣམས་ལ་སྐྱབས་འགྲོ་སེམས་བསྐྱེད་དང་བསྔོ་བ་སྨོན་ལམ་གནང་བས་ཐམས་ཅད་ཆོས་ལ་སྣང་བ་འགྱུར་ཏེ། དེའི་ནང་ནས་སྒོམ་བྱེད་མཁན་ཡང་མང་པོ་བྱུང་བས་ཉམས་སྐྱེས་པ་ཡང་ཁ་རེ་བྱུང་ངོ།།",
  "བཀྲ་ཤིས་བརྩེགས་ཀྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྲིན་གྱི་བྲག་མཁར་ན་བཞུགས་དུས་མཛེས་སེ་དང་ཁུ་བྱུག་ལ་སོགས་ཏེ་ཉ་མའི་ཡོན་བདག་ཀུན་གྱིས་ཆོས་ཞུས་པ་ལས། ཐོན་པའི་ཉིན་པར་མཛེས་སེ་འབུམ་གྱིས་དེ་རིང་འདིར་ཚོགས་ཀུན་ལ་གོ་བདེ་བའི་ཆོས་ཤིག་གནང་བར་ཞུ་ཞུས་པ་ལ། ",
  "རྗེ་བཙུན་གྱིས་དེ་བྱེད་ཁྱེད་རང་རྣམས་རྣ་བ་གཏོད་ལ་ཉོན་ཅིག་གསུངས་ནས་མགུར་འདི་བཞེས་སོ།། ",
  "ཕ་དྲིན་མཆོག་མར་པ་ས་བྱིན་གྱིས་རློབས།། དད་འདུས་ཀྱི་སྣང་བ་ཆོས་ལ་བསྒྱུར།། ",
  "མ་ཡེངས་དར་ཅིག་གསན་པར་ཞུ།། ཁྱེད་ཕོ་རབ་རྣམས་ལ་ཆོས་ཤིག་དགོས།། ཕོ་རབ་རྣམས་ལ་ཆོས་མེད་ན།། ཕོ་དང་བྱ་རྒྱལ་རྒོད་པོ་འདྲ།། སྡོད་ས་མཐོ་ཡང་དོན་གོ་ཆུང་།། ",
  "ཕོ་འབྲིང་དེ་ལ་ཆོས་ཤིག་དགོས།། ཕོ་འབྲིང་དེ་ལ་ཆོས་མེད་ན།། ཁོ་དང་རྒྱ་སྟག་ཁྲ་བོ་འདྲ།། དཔའ་རྩལ་ཆེ་ཡང་དོན་གོ་ཆུང་།། ",
  "ཕོ་ཐ་མ་དེ་ལ་ཆོས་ཤིག་དགོས།། ཕོ་ཐ་མ་དེ་ལ་ཆོས་མེད་ན།། ཁོ་དང་ཚོང་པའི་བོང་རྒན་འདྲ།། ཁུར་ཐེག་ཆེ་ཡང་དོན་གོ་ཆུང་།། ",
  "མོ་རབ་རྣམས་ལ་ཆོས་ཤིག་དགོས།། མོ་རབ་དེ་ལ་ཆོས་མེད་ན།། མོ་དང་ལྷ་ཁང་ལོགས་རིས་འདྲ།། གཟུགས་བྱད་ལེགས་ཀྱང་དོན་གོ་ཆུང་།། ",
  "མོ་འབྲིང་དེ་ལ་ཆོས་ཤིག་དགོས།། མོ་འབྲིང་དེ་ལ་ཆོས་མེད་ན།། མོ་དང་བྱི་བ་སྨུག་ཆུང་འདྲ།།",
  "གསོག་སྐྲུན་མཁས་ཀྱང་དོན་གོ་ཆུང་།། ",
  "མོ་ཐ་མ་དེ་ལ་ཆོས་ཤིག་དགོས།། མོ་ཐ་མ་དེ་ལ་ཆོས་མེད་ན།། མོ་དང་ཨ་ཅེ་ཝ་མོ་འདྲ།། ཅམ་ཅམ་མང་ཡང་དོན་གོ་ཆུང་།། ",
  "ཁྱེད་རྒས་འཁོགས་རྣམས་ལ་ཆོས་ཤིག་དགོས།། རྒས་འཁོགས་རྣམས་ལ་ཆོས་མེད་ན།། སྡོང་པོ་ཁོང་ནས་རུལ་བ་ཡིན།། ",
  "སྟག་ཤར་རྣམས་ལ་ཆོས་ཤིག་དགོས།། སྟག་ཤར་རྣམས་ལ་ཆོས་མེད་ན།། གླང་ལ་འཁོར་གསུམ་བཏགས་པ་ཡིན།། ",
  "དམན་ཤར་རྣམས་ལ་ཆོས་ཤིག་དགོས།། དམན་ཤར་རྣམས་ལ་ཆོས་མེད་ན།། བ་ལ་ནོར་བུ་བཏགས་པ་ཡིན།། ",
  "གཞོན་པ་རྣམས་ལ་ཆོས་ཤིག་དགོས།། གཞོན་པ་རྣམས་ལ་ཆོས་མེད་ན།། དུག་གི་མེ་ཏོག་རྒྱས་པ་ཡིན།། ",
  "བྱིས་པ་རྣམས་ལ་ཆོས་ཤིག་དགོས།། བྱིས་པ་རྣམས་ལ་ཆོས་མེད་ན།། ཐེའུ་རང་སྲིས་ལ་རྐུ་བ་ཡིན།། ",
  "གང་ལྟར་བྱས་རུང་ཆོས་མེད་ན།། དོན་གོ་ཡོད་པ་གཅིག་ཀྱང་མེད།། དོན་གོ་ཡོད་པ་མཛད་དགོངས་ན།། ཐམས་ཅད་དམ་པའི་ལྷ་ཆོས་མཛོད།། ཅེས་གསུངས་པས། ",
  "ཡོན་བདག་མོ་ཁུ་བྱུག་ན་རེ། རྗེ་བཙུན་གྲྭ་པ་བུ་སློབ་འདི་ཙམ་ཞིག་ཡོད་ཀྱང་ད་དུང་རི་ཁྲོད་ལ་གཅིག་པུར་བཞུགས་པ་རང་ལ་དགྱེས་པར་གདའ་བ། དེ་གྲོགས་བཟང་པོ་གཞན་ཞིག་ཡོད་པ་ལགས་སམ་ཞུས་པས་ཡོད་གསུང་། ཇི་འདྲ་ཡོད་ལགས་ཞུས་པས། འདི་འདྲ་ཡོད་གསུངས་ནས་མགུར་འདི་བཞེས་སོ།། ",
  "ཕ་བླ་མ་རྣམས་ལ་ཕྱག་འཚལ་ལོ།།",
  "",
  "ངེད་རྣལ་འབྱོར་རི་ཁྲོད་འགྲིམ་པ་ལ།། གྲོགས་བཟང་པོ་ཉི་ཤུ་རྩ་གཅིག་བདོག། ",
  "བླ་མ་ཡི་དམ་མཁའ་འགྲོ་གསུམ།། གསོལ་བ་འདེབས་པའི་གྲོགས་སུ་བཟང་།། ",
  "སངས་རྒྱས་ཆོས་དང་དགེ་འདུན་གསུམ།། སྐྱབས་གནས་ཞུ་བའི་གྲོགས་སུ་བཟང་།། ",
  "མདོ་དང་རྒྱུད་དང་བསྟན་བཅོས་གསུམ།། སློབ་གཉེར་བྱེད་པའི་གྲོགས་སུ་བཟང་།། ",
  "རྩ་དང་རླུང་དང་ཐིག་ལེ་གསུམ།། ཐབས་ལམ་སྒོམ་པའི་གྲོགས་སུ་བཟང་།། ",
  "བདེ་དང་གསལ་དང་མི་རྟོག་གསུམ།། མཉམ་པར་འཇོག་པའི་གྲོགས་སུ་བཟང་།། ",
  "དག་སྣང་མོས་གུས་སྙིང་རྗེ་གསུམ།། བྱང་ཆུབ་སྒྲུབ་པའི་གྲོགས་སུ་བཟང་།། ",
  "དཔའ་བོ་མཁའ་འགྲོ་ཆོས་སྐྱོང་གསུམ།། བར་ཆད་སེལ་བའི་གྲོགས་སུ་བཟང་།། ཞེས་གསུངས་པས། ",
  "ཡང་མོ་ན་རེ་ངོ་མཚར་ཆེ་བར་གདའ། གྲོགས་རྣམས་དང་འགྲོགས་ནས་ཐུགས་དམ་མཛད་ཚེ་དཔེར་བགྱིས་ན་ཇི་ལྟ་བུ་ཞིག་འོང་ཞིང་གདའ་ལགས་ཞུས་པས། འདི་འདྲ་ཞིག་འོང་ཞིང་འདུག་གསུངས་ནས་མགུར་འདི་བཞེས་སོ།། ",
  "རྡོ་རྗེ་འཆང་ཆེན་མན་ཆད་ནས།། སྒྲ་སྒྱུར་མར་པ་ཡན་ཆད་ཀྱི།། གྲུབ་ཐོབ་བརྒྱུད་པའི་བླ་མ་ལ།། གསོལ་བ་འདེབས་སོ་བྱིན་གྱིས་རློབས།། ",
  "ང་སྤྱི་གཙུག་ཉི་ཟླའི་གདན་སྟེང་ན།། སྒྲུབ་བརྒྱུད་བླ་མ་བཞུགས་པ་དེ།། དཔེར་ན་ཅི་འདྲ་བགྱིས་ཙ་ན།། མུ་ཏིག་བསྟར་ལ་བརྒྱུས་པ་འདྲ།། བླ་མའི་བྱིན་རླབས་བློ་རེ་བདེ།། ",
  "ང་རྒྱབ་རྟེན་དཀོན་མཆོག་གསུམ་ལ་བྱས།། ཐུགས་རྗེས་ཡེངས་མེད་སྐྱོང་བ་དེ།། དཔེར་ན་ཅི་འདྲ་བགྱིས་ཙ་ན།། བུ་གཅེས་པང་ན་འཚོ་བ་འདྲ།། སྐྱོ་ངལ་མེད་པ་བློ་རེ་བདེ།། ",
  "ང་གཡས་ན་དཔའ་བོས་བྱིན་བརླབས་པ།། མི་མཐུན་རྐྱེན་རྣམས་སེལ་བ་དེ།།",
  "དཔེར་ན་ཅི་འདྲ་བགྱིས་ཙ་ན།། མཚོན་རྣོན་ཀླད་ལ་བསྐོར་བ་འདྲ།། འགལ་རྐྱེན་མེད་པ་བློ་རེ་བདེ།། ",
  "གཡོན་ན་དཔའ་མོས་བྱིན་བརླབས་པ།། དངོས་གྲུབ་རྣམ་གཉིས་སྟེར་བ་དེ།། དཔེར་ན་ཅི་འདྲ་བགྱིས་ཙ་ན།། མ་སྲིང་བྱམས་མས་བསྐོར་བ་འདྲ།། དགོས་འདོད་འབྱུང་བ་བློ་རེ་བདེ།། ",
  "ང་མདུན་ན་ཆོས་སྐྱོང་དམ་ལ་འདུ།། བཅོལ་བའི་ལས་རྣམས་གྲུབ་པ་དེ།། དཔེར་ན་ཅི་འདྲ་བགྱིས་ཙ་ན།། བྲན་གཡོག་ལས་ལ་འགྱེད་པ་འདྲ།། ཅི་བསམ་འགྲུབ་པ་བློ་རེ་བདེ།། ",
  "ང་ཆོས་ཉིད་ལྟ་བའི་རྩལ་གསུམ་རྫོགས།། ཐེག་དམན་ཟིལ་གྱིས་གནོན་པ་དེ།། དཔེར་ན་ཅི་འདྲ་བགྱིས་ཙ་ན།། སེངྒེ་གངས་ལ་འཕྱོ་བ་འདྲ།། ཉམ་ང་མེད་པ་བློ་རེ་བདེ།། ",
  "སྒོམ་པ་ཐབས་ཤེས་གཤོག་ཕྲུག་རྒྱས།། ཆོས་ཉིད་མཁའ་ལ་ལྡིང་བ་དེ།། དཔེར་ན་ཅི་འདྲ་བགྱིས་ཙ་ན།། རྒོད་པོ་ནམ་འཕང་ཆོད་པ་འདྲ།། ལྟུང་དོགས་མེད་པ་བློ་རེ་བདེ།། ",
  "ང་སྤྱོད་པ་སེམས་ལ་ངར་འདོན་པ།། བྱིང་རྨུགས་སེལ་བའི་གྲ་འཛུམ་རྒྱས།། དཔེར་ན་ཅི་འདྲ་བགྱིས་ཙ་ན།། རྒྱ་སྟག་ནགས་ལ་རྒྱུ་བ་འདྲ།། འཇིགས་སྐྲག་མེད་པ་བློ་རེ་བདེ།། ",
  "ང་འབྲས་བུ་སྐུ་གསུམ་མངོན་དུ་གྱུར།། སྤྲུལ་སྐུས་འགྲོ་དོན་བྱེད་པ་དེ།། དཔེར་ན་ཅི་འདྲ་བགྱིས་ཙ་ན།། ཉ་གསེར་མིག་ཆུ་ལ་རྩེ་བ་འདྲ།། སྐྱོ་ངལ་མེད་པ་བློ་རེ་བདེ།།",
  "",
  "ང་སྐབས་སུ་རྟོགས་པའི་དབྱངས་ཆུང་ལེན།། སྣང་བ་ཟིལ་གྱིས་གནོན་པ་དེ།། དཔེར་ན་ཅི་འདྲ་བགྱིས་ཙ་ན།། གཡུ་འབྲུག་མཁའ་ལ་སྒྲ་སྒྲོག་འདྲ།། ཞུམ་པ་མེད་པ་བློ་རེ་བདེ།། ",
  "རྣལ་འབྱོར་མི་ལ་རས་པ་ང་།། རི་ཁྲོད་ཕྱོགས་མེད་འགྲིམ་པ་དེ།། དཔེར་ན་ཅི་འདྲ་བགྱིས་ཙ་ན།། རི་ལ་གནས་པའི་རི་དྭགས་འདྲ།། འཇིགས་པ་མེད་པ་བློ་རེ་བདེ།། བདེ་བདེ་འདྲ་ནས་བྱས་པ་ཡིན།། གླུ་དཔེ་ལྔ་དོན་དང་དྲུག་པོ་འདི།། ཁྲོམ་ཁོ་རེ་བཞུགས་པའི་ལྷ་མི་ཚོ།། ཐུགས་མ་ཡེངས་སྙན་གྱི་དབང་པོ་གཏོད།། ",
  "བསམ་མནོ་རང་གི་སེམས་ལ་ཐོང་།། འཆི་ཁར་མི་འགྱོད་ཙམ་ཞིག་མཛོད།། བཀྲ་ཤིས་ཆོས་མཐུན་སྨོན་ལམ་འདེབས།། ཞེས་གསུངས་པས་ཀུན་ཡིད་ཚིམ་ནས་དགེ་བ་ལ་བརྩོན་པར་གྱུར་ཅིང་། དེ་རྣམས་ཀྱི་ནང་ནས་གཞོན་པ་འགའ་རྗེ་བཙུན་གྱི་ཕྱག་ཕྱིར་འབྲངས་པ་ལ་དབང་དང་གདམས་ངག་གནང་། སྒོམ་དུ་བཅུག་པས་རྟོགས་ལྡན་རེ་རེ་བྱུང་བ་ལགས་སོ།། ",
  "མཛེས་སེ་དང་ཁུ་བྱུག་ལ་སོགས་བྲིན་གྱི་ཉ་མ་སྤྱིའི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་བྲག་དམར་སྤོ་མཐོ་ནམ་མཁའ་རྫོང་ན་བཞུགས་དུས། བྲིན་ར་ལུང་གི་ཉ་མ་རྣམས་མཇལ་དུ་བྱུང་བས། བདག་ཅག་རྣམས་ཀྱི་སེམས་ལ་ཕན་པའི་ཞལ་གདམས་རེ་གནང་བར་ཞུ་ཞུས་པས། ",
  "རྗེ་བཙུན་གྱི་ཞལ་ནས་ཁྱེད་རྣམས་ལ་ཆོས་དགོས་ན་ང་བཞིན་ཆོས་འགལ་རྣམས་སྤངས་ན་ལེགས་པས་སྤོངས་ཤིག་གསུངས་པས། ཆོས་འགལ་གང་ལགས་དེ་ཀ་གསུང་དུ་གསོལ་ཞུས་པའི་ལན་དུ་མགུར་འདི་གསུངས་སོ།། ",
  "ཀྭ་ཡེ་གསོན་དང་ཉ་མ་ཚོ།། ཟིན་པ་མེད་པའི་ལས་དང་གཅིག། མགུ་མེད་ངོ་སྲུང་འདི་དང་གཉིས།། སྐྱོ་ངལ་མེད་པའི་ལོང་གཏམ་གསུམ།། དེ་གསུམ་དམ་པའི་ཆོས་དང་འགལ།།",
  "མི་ང་ཡིས་དེ་གསུམ་རྒྱབ་ཏུ་བསྐྱུར།། ཁྱེད་ཀྱང་རྒྱབ་ཏུ་བསྐྱུར་ན་ལེགས།། ",
  "བདག་ཏུ་བཟུང་བའི་གནས་དང་གཅིག། ཁ་ལན་རེ་བའི་ཚོགས་དང་གཉིས།། ངོ་སྲུང་དགོས་པའི་གཡོག་དང་གསུམ།། དེ་གསུམ་དམ་པའི་ཆོས་དང་འགལ།། མི་ང་ཡིས་དེ་གསུམ་རྒྱབ་ཏུ་བསྐྱུར།། ཁྱོད་ཀྱང་རྒྱབ་ཏུ་བསྐྱུར་ན་ལེགས།། ",
  "སློབ་དཔོན་མཁྱེན་རྒྱ་ཆུང་དང་གཅིག། སློབ་མ་དད་པ་མེད་དང་གཉིས།། དམ་ཚིག་མི་བསྲུང་མཆེད་གྲོགས་གསུམ།། དེ་གསུམ་དམ་པའི་ཆོས་དང་འགལ།། མི་ང་ཡིས་དེ་གསུམ་རྒྱབ་ཏུ་བསྐྱུར།། ཁྱེད་ཀྱང་རྒྱབ་ཏུ་བསྐྱུར་ན་ལེགས།། ",
  "བཟའ་ཚོ་རྒྱུན་དུ་འཐབ་དང་གཅིག། དགྲ་བུ་ཚ་ལུས་ལས་ཆད་དང་གཉིས།། བསྐྱངས་ཤིང་འཁང་བའི་འཁོར་གཡོག་གསུམ།། དེ་གསུམ་དམ་པའི་ཆོས་དང་འགལ།། མི་ང་ཡིས་དེ་གསུམ་རྒྱབ་ཏུ་བསྐྱུར།། ཁྱོད་ཀྱང་རྒྱབ་ཏུ་བསྐྱུར་ན་ལེགས།། ",
  "ཞེས་གསུངས་པས་ཉ་མ་རྣམས་དད་བཞིན་སོང་ངོ།། ",
  "དེ་ནས་ལན་གཅིག་རྗེ་བཙུན་རླུང་ཞིག་གིས་བསྐྱོད་ནས་གཡང་ཆེན་པོ་ཞིག་ལ་ལྷུང་བ་དང་། ཤིང་སྡོང་སྐུ་ལ་ཟུག་པ་ལྟར་མཛད་པས། བུ་སློབ་རྣམས་སེམས་ལས་སུ་སོང་བའི་ཚེ། རྨ་མེད་པའི་སྐུ་དངོས་བསྟན་ནས་མགུར་འདི་གསུངས་སོ།། ",
  "རླུང་གི་རྐྱེན་གྱིས་གཡོས་པ་ལས།། སེམས་མེད་ཤིང་གི་གནོད་པ་ཡིས།། འབྲས་ཀྱི་ཟུག་རྔུ་མི་བཟོད་པ།། སྨན་སྦྱོར་མཁའ་འགྲོ་མ་རྣམས་བྱེད།།",
  "ཅེས་གསུངས་སོ།། ",
  "ཡང་ལན་གཅིག་རྗེ་བཙུན་སྤོ་མཐོའི་བྲག་དེ་ལ་ལྷུང་བ་ལྟར་མཛད་བྱོན་པས། བུ་སློབ་རྣམས་ཀྱིས་པུར་གདན་འདྲེན་དུ་ཕྱིན་པའི་ཚེ། བཞད་ཅིང་བཞུགས་འདུག་པ་ལ་ཅི་ལགས་ཞུས་པས་མགུར་འདི་གསུངས་སོ།། ",
  "ཟུང་འཇུག་ཐང་དཀར་གཤོག་རྒྱངས་ནས།། འཕུར་བ་བྲག་དམར་རྩེ་ནས་འཕུར།། བབས་པ་རོང་ཁུང་ཤོད་དུ་བབས།། བྱས་པ་འཁོར་ལ་བྲེ་མོ་བྱས།། གྲོལ་བ་འཁོར་འདས་གཉིས་སུ་གྲོལ།། འཕྲོད་པ་བདེ་སྟོང་རང་ངོ་འཕྲོད།། ཅེས་གསུངས་སོ།། ",
  "ཡང་ལན་གཅིག་བྲག་ཆེན་པོ་ཞིག་གི་འགྲམ་ན་བཞུགས་དུས། བུད་མེད་གཅིག་འོངས་ནས་འདིར་མ་བཞུགས་ཡང་ཡང་ཟེར་རུང་བཞུགས་པས། བྲག་དེ་ཉིལ་བྱུང་བས་ལྟ་སྟངས་དང་སྡིགས་མཛུབ་མཛད་པས་ཕྱོགས་ཕྱོགས་ལ་འཐོར། བུ་སློབ་རྣམས་ཀྱིས་རྗེ་བཙུན་སྐུ་ནོང་སྙམ་ཕྱིན་པས་ཡང་མགུར་འདི་གསུངས་སོ།། ",
  "རྣལ་འབྱོར་ལུས་ཀྱི་མེ་ཏོག་འདི།། སྲོག་འཇོམས་བྲག་དམར་གཤེད་མ་ཡིས།། བདུད་ལས་མཁའ་འགྲོ་མ་ཡིས་དྲངས།། ང་ནི་བདུད་ཀྱིས་ཁྱེར་སྙམ་མེད།། ཅེས་གསུངས་སོ།། ",
  "དེ་ནས་སློབ་མ་རྣམས་ཀྱིས་རྗེ་བཙུན་བྲག་ཉིལ་བ། གཡང་ལ་བྱོན་པ། སྐུ་ཤིང་གིས་ཕུག་པ་རྣམས་ཀྱིས་མི་སྐྱོན་པ་ཅི་ལགས་ཞུས་པས། ཕུང་པོ་འཇའ་ལུས་སུ་གྱུར། ཉོན་མོངས་ཡེ་ཤེས་སུ་གྱུར། མ་སྐྱེས་པར་ཤེས་པས་མི་འཆི་བར་ཐག་ཆོད། ཆོས་བརྒྱད་རླུང་ལ་བསྐུར་བས། བདུད་བཞི་ཁ་སྐྱེངས་སུ་བཅུག་པའི་རྟགས་ཡིན་གསུང་། འོ་ན་བདུད་བཞི་ལས་རྒྱལ་བ་ལགས་སམ་ཞུས་པས། ཡིན་དུའང་རུང་ཞིང་། ད་ཕྱིན་ངའི་བརྒྱུད་པ་བཅུ་གསུམ་ཚུན་ལ་བདུད་ཀྱིས་མི་ཚུགས་པ་ཡིན་གསུང་ངོ།། ",
  "དེ་ནས་རྗེ་བཙུན་གྱི་དྲུང་དུ་དབུས་ཕྱོགས་ཀྱི་སྔགས་པ་ཞིག་མཇལ་དུ་བྱུང་།",
  "དེ་ལ་སེ་བན་རས་པ་ན་རེ། ཁྱེད་ཀྱི་དབུས་ཕྱོགས་ན་གྲུབ་ཐོབ་ཅི་འདྲ་ཡོད་ཟེར་བས། མི་མ་ཡིན་གྱིས་ཞབས་ཏོག་བྱེད་པ་ཡོད་ཟེར་བས། རྗེ་བཙུན་གྱི་ཞལ་ནས། དེ་རང་གིས་གྲུབ་ཐོབ་ཏུ་མི་འགྲོ་གསུང་བ་ལ། སེ་བན་ན་རེ། རྗེ་བཙུན་ལ་ཡང་ཡོད་ལགས་སམ་ཞུས་པས། ང་ལ་འདི་འདྲ་ཡོད་གསུངས་ནས་མགུར་འདི་གསུངས་སོ།། ",
  "མི་ཟད་ནམ་མཁའི་མཛོད་ལྟ་བུ།། ཏིང་ངེ་འཛིན་གྱི་གཡོས་སྐོལ་གྱིས།། བཀྲེས་སྐོམ་ཟས་ཀྱི་འདུན་པ་དང་།། བྲལ་བར་མཁའ་འགྲོ་མ་རྣམས་བྱེད།། དེ་ཡང་གྲུབ་ཐོབ་ཡིན་སྙམ་མེད།། ཅེས་གསུངས་པས། སྔགས་པ་ན་རེ། ཡི་དམ་གྱི་ཞལ་མཐོང་བ་ཡང་ཡོད་ལགས་སམ་ཞུས་པས་མགུར་འདི་གསུངས་སོ།། ",
  "སེམས་ཀྱི་ངོ་བོ་མཐོང་གྱུར་ཅིང་།། མ་རིག་མུན་པ་སངས་པས་ན།། ཞལ་དག་མཁའ་འགྲོ་མས་ཀྱང་སྟོན།། ཆོས་ཉིད་ཀློང་ལ་ལྟ་རྒྱུ་མེད།། དམིགས་མེད་ཡིད་ལ་མི་བྱེད་ཅིང་།། རང་ཉིད་རང་བྱུང་རང་གསལ་གྱི།། ཆོས་རྣམས་མཁའ་འགྲོ་མ་ཡིས་གསུང་།། བླ་མའི་གསུང་ལས་གཉན་པ་མེད།། མཆོག་དང་ཐུན་མོང་ལ་སོགས་པ་འི།། དགོས་པ་ཐམས་ཅད་ཚེ་འདི་རུ།། འགྲུབ་ཅེས་མཁའ་འགྲོ་མས་ཀྱང་གསུང་།། དེ་ཡང་གྲུབ་ཐོབ་ཡིན་སྙམ་མེད།། ཅེས་གསུངས་པས། ཁོ་ན་རེ། སེམས་དཔེ་ཇི་ལྟ་བུ་ཞིག་གིས་མཚོན་པ་ལགས་ཞུས་པས་མགུར་འདི་གསུངས་སོ།། ",
  "སེམས་ཉིད་སྐྱེ་བ་མེད་པ་འདི།། དཔེ་ནི་གང་གིས་མཚོན་དུ་མེད།། སེམས་ཉིད་འགག་པ་མེད་པ་འདི།། མ་རྟོགས་པ་ལ་དངོས་ཀུན་དཔེ།།",
  "རྟོགས་པ་རྣམས་ལ་སེམས་ཉིད་དཔེ།། དཔེ་དོན་གཉིས་སུ་མ་ཕྱེད་ཅིང་།། སྨྲ་བསམ་བརྗོད་པ་འི་ཡུལ་ལས་འདས།། བརྒྱུད་པའི་བྱིན་རླབས་ངོ་མཚར་ཆེ།། ཞེས་གསུངས་པས། ཁོ་བག་ཆགས་སད་པས། རྗེ་བཙུན་ལ་མི་ཕྱེད་པའི་དད་པ་ཐོབ་ནས་ཕྱག་ཕྱིར་འབྲངས་པ་ལ། དབང་དང་གདམས་ངག་གནང་ནས་བསྒོམས་པས་རྟོགས་ལྡན་ཁྱད་པར་ཅན་ཞིག་བྱུང་ངོ།། ",
  "བདུད་བཞི་ལས་རྒྱལ་བ་དང་། སྔགས་པའི་ཞུས་ལན་གྱི་སྐོར་རོ།།།། ",
  "༈ན་མོ་གུ་རུ། རྗེ་བཙུན་མི་ལ་རས་པ་དེ་ཉིད་ཆུ་དབར་ན་བཞུགས་པའི་དུས་སུ་རྗེ་བཙུན་ཞག་འགའ་ལ་རིགས་ཀྱིས་མི་མཐོང་བ་དང་། ལ་ལས་སྐུ་མཐོང་རུང་ཟས་ཀྱི་བྱ་བ་སོགས་མཛད་སྤྱོད་ཅི་ཡང་མི་མཛད་པར་མཐོང་བ་ལས། ཡང་ཀུན་གྱིས་རྗེ་བཙུན་རེས་བཤུམས། རེས་བཞད་ཅིང་འདུག་པ་མཐོང་བའི་ཚེ། ཞི་བ་འོད་ཀྱིས་རྗེ་བཙུན་ཁ་སང་ནས་མཐོང་ཡང་མ་མཐོང་། ལ་ལས་མཐོང་ཡང་ཏིང་ངེ་འཛིན་ཁོ་ན་ལ་བཞུགས་པ་བྱུང་འདུག། དེ་བར་ལ་ཅི་མཛད། ད་རེས་བཤུམས། རེས་བཞད་པའི་རྒྱུ་མཚན་ཅི་ལགས་ཞུས་པས། ང་ལ་ཁ་སང་ནས་ཆོས་ཉན་མང་པོ་རང་ཞིག་བྱུང་བ་ཡིན་ཏེ། དེ་རྣམས་ཀྱི་བདེ་བ་མཐོང་བས་དགོད་ཤོར། སྡུག་བསྔལ་མཐོང་བས་ངུ་ཤོར་བ་ཡིན་གསུངས་པས། དེའི་རྒྱུ་མཚན་ཇི་ལྟར་ལགས་གསུང་དུ་གསོལ་ཞུས་པས། འོ་ན་མཎྜྻལ་ཞིག་ཕུལ་གསུང་། མཎྜྻལ་ཕུལ་ནས་ཞུས་།",
  "ངས་ཁ་སང་ནས་རིགས་དྲུག་ཀུན་ལ་ཆོས་བཤད་དུ་ཕྱིན་པ་ཡིན་ཏེ། ལྷ་མིའི་བདེ་བ་དང་དགེ་བ་སྒྲུབ་མཁན་རྣམས་ལ་བསམས་ནས་དགོད་ཤོར། ངན་སོང་གསུམ་གྱི་སྡུག་བསྔལ་དང་སྡིག་པ་གསོག་མཁན་རྣམས་ལ་བལྟས་ནས་ངུ་ཤོར་བ་ཡིན་གསུངས་པས། ",
  "འོ་ན་རིགས་དྲུག་ལ་བདེ་བ་དང་སྡུག་བསྔལ་ཇི་ལྟ་བུ་མཆིས། ཁྱད་པར་ལྷ་ལ་བདེ་བ་ཇི་ལྟ་བུ་མཆིས་ཞུས་པས། ལྷའི་བདེ་བ་ལའང་ཡིད་མ་ཆེས། འདུག་དག་འདི་ལྟར་འདུག་སྟེ་གསུངས་ནས་མགུར་འདི་གསུངས་སོ།། ",
  "རྗེ་བཀའ་དྲིན་ཅན་ལ་གསོལ་བ་འདེབས།། བྱིན་རླབས་སེམས་ཅན་ཡོངས་ལ་ཁྱབ་པར་ཤོག། ",
  "འཇིག་རྟེན་ལྷ་དང་མི་ཡི་བདེ་བ་ཡང་།། གཡེང་ནི་ལྷ་གཡག་བཞིན་དུ་ཆེ་ཞིང་འདུག། སྐད་ནི་གཡུ་འབྲུག་བཞིན་དུ་ཆེར་བསྒྲགས་ཀྱང་།། དེ་ལ་སྙིང་པོ་མི་འདུག་སྟེ།། ",
  "གཟུགས་མེད་སྐྱེ་མཆེད་མུ་བཞི་ནི།། བཟང་ངན་ཡིད་ལ་མི་དྲན་ཅིང་།། འདུ་ཤེས་རྨུགས་པས་ཚོར་བ་མེད།། དིང་སང་དབང་པོ་བརྒྱལ་བ་བཞིན།། བསྐལ་པ་མང་པོར་གྲངས་རྩིས་ཀྱང་།། སྐད་ཅིག་ཙམ་ཞིག་མ་རྟོགས་པའི།། དེ་ལ་སྙིང་པོ་ཡེ་མ་མཆིས།། ལྟུང་དུས་བསམ་ངན་སྐྱེས་ནས་ལྟུང་།། དེ་ཡི་རྒྱུ་རྐྱེན་གནས་ལུགས་ནི།། སྟོང་ལྟ་ཁ་ལྟ་སྐམ་པོས་བྱུང་།། ",
  "གཟུགས་ཁམས་གནས་རིགས་བཅུ་བདུན་ཀྱང་།། གཙང་མ་རིགས་ལྔ་དང་པོ་དང་།། འོག་མ་བཅུ་གཉིས་ལྟུང་བ་ཡང་།། རྒྱུ་འབྲས་བསོད་ནམས་མ་ཟད་པ་ར།། དེ་ཡི་རྒྱུ་རྐྱེན་རྣམ་སྨིན་ཡང་།། ཕྱོགས་ཆ་ཅན་གྱི་དགེ་བ་དང་།། ཞེ་འཇིགས་ཅན་གྱི་སྒོམ་ཆེན་དང་།། ཆོས་བརྒྱད་བསྒྲིགས་པའི་ཆོས་སྤྱོད་རྣམས།། ཁས་ལེན་སྨྲས་ཀྱང་སེམས་མ་དག། ས་བོན་བག་ཆགས་ལུས་པ་དེས།། ཡུན་རིང་སོང་ཚེ་བསམ་ངན་སྐྱེས།།",
  "བསམ་ངན་སྐྱེས་དུས་བསོད་ནམས་ཟད།། བསོད་ནམས་ཟད་པས་མྱུར་དུ་ལྟུང་།། ལྟུང་བྱེད་ལྷ་ཡི་སྡུག་བསྔལ་ལ།། ཞིབ་ཏུ་བཤད་ན་སྣང་བ་འཁྲུག། དེ་གོ་བར་མཛོད་ལ་སྒོམ་ཡུན་སྲིངས།། ཞེས་གསུངས་པས། བུ་སློབ་རྣམས་སྐྱོ་ཆོད་པའི་ངང་ནས། ལྷ་མ་ཡིན་གྱི་སྡུག་བསྔལ་ཡང་གསུང་དུ་གསོལ་ཞེས་ཞུས་པའི་ལན་དུ་མགུར་འདི་གསུངས་སོ།། ",
  "བླ་མ་མཁའ་འགྲོའི་ཚོགས་ལ་གསོལ་བ་འདེབས།། བྱང་སེམས་རྒྱུད་ལ་སྐྱེ་བར་བྱིན་གྱིས་རློབས།། ལྷ་མིན་སྡུག་བསྔལ་མི་ཆེ་རུ།། གདུག་སེམས་འཁྲུག་པས་རང་གཞན་བརླག། སེམས་ཉིད་འཁྲུག་པས་རང་མགོ་འཁོར།། ཚོར་བ་ངན་པས་འདུ་ཤེས་རགས།། གང་སྣང་དགྲ་རུ་ལེན་པ་ལ།། བདེན་པ་སྐད་ཅིག་ཡོད་ཐབས་མེད།། ལས་ངན་རང་སྲོག་མི་ཕངས་པར།། གཞན་ལ་ཕན་སེམས་སྐྱེ་བ་དཀའ།། རྩོད་པ་ལས་ཀྱིས་འཁྲུག་འཁྲུགས་པས།། ད་དུང་ཁ་ལ་མི་ཉན་འདྲ།། དེ་ཡི་རྒྱུ་རྐྱེན་བཤད་ན་ཡང་།། རང་བདེ་གཞན་སྡུག་འདོད་པ་དང་།། གཉེན་ལ་བྱམས་ཤིང་དགྲ་ལ་སྡང་།། ང་རྒྱལ་རང་མཐོང་སྤྱོད་པ་རྣམས།། ལས་ཀྱི་དབང་གིས་ལོག་པར་སྐྱེས།། ལུས་ངན་བླངས་པས་སྡིག་ལ་དགའ།། རྣམ་སྨིན་ངན་པས་འགྲོ་ལ་སྡང་།། ཡིན་པ་མིན་ཏེ་བྱ་ཐབས་དཀའ།།",
  "ཁྱེད་འདིར་ཚོགས་སྒོམ་ཡུན་ཤི་དང་སྙོམས།། ཞེས་གསུངས་པས། ",
  "ངེད་རང་མི་རྣམས་ཀྱི་སྡུག་བསྔལ་ཡང་གསུང་དུ་གསོལ་ཞེས་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་སྦས་པའི་སངས་རྒྱས་མི་གཟུགས་ཅན།། ལྷོ་བྲག་མར་པའི་ཞབས་ལ་འདུད།། ",
  "འོ་སྐོལ་འགྲོ་བ་མི་ཡི་ལུས།། དགེ་སྡིག་གང་ཡང་ནུས་པ་ཆེ།། དེ་ཁམས་དྲུག་ཚང་བའི་ནུས་པ་ཡིན།། ",
  "ཁྱེད་མཁས་པར་འདོད་པའི་རས་ཆུང་རྣམས།། འགག་དང་གནད་དམིགས་མི་ཤེས་ན།། མང་པོ་ཤེས་ཟེར་འཆལ་བ་ཡིན།། སེམས་ཀྱི་རྩ་བ་མ་རྟོགས་ན།། ལོ་མང་སྒོམ་ཟེར་རྫུན་མ་ཡིན།། ",
  "ཞིང་དང་བསམ་པ་མ་འབྲེལ་ན།། རྒྱུ་མང་པོ་བཏང་ཡང་ཆུད་ཟོས་ཡིན།། ཕྱོགས་མེད་ཀུན་ལ་མི་ཕན་ན།། གྲོགས་གང་བཟང་མཆོད་པ་ཁ་ལན་ཡིན།། གང་ལ་གང་འགྲོ་མི་ཤེས་པའི།། གླེན་པའི་དྲང་གཏམ་ལྟུང་གཞི་ཡིན།། ",
  "གང་ལ་གང་ཕན་ཤེས་པ་ན།། མཁས་པས་རྫུན་སྨྲས་དགེ་བ་ཡིན།། ང་ལ་རྒྱུ་མེད་ཟེར་བ་ན།། རྨོངས་པའི་རྨོངས་གཏམ་ཀུན་ལ་གནོད།། དགེ་བ་སེམས་ལ་ཤར་བ་ན།། ས་རྡོ་རྩི་ཤིང་དགེ་བའི་རྒྱུ།། ",
  "ལར་བསམ་ཤེས་མི་ལས་ལོད་པ་མེད།། ཟ་འདོད་ཁྱི་ལས་ལྟོགས་པ་མེད།། ཁྲེལ་མེད་ན་དཔོན་ལས་འཇིགས་པ་མེད།། ཕྱུག་པོ་ཐམས་ཅད་ཡོད་སྡུག་ཡིན།། དབུལ་པོ་ཐམས་ཅད་མེད་སྡུག་ཡིན།། ཡོད་མེད་གཉིས་ཀ་སྡུག་བསྔལ་ཡིན།། བུ་དམ་ཆོས་ནུས་ན་སྐྱིད་དང་མཇལ་ནས་འོང་།།",
  "",
  "དེ་གོ་བར་མཛོད་ལ་ཡུན་དུ་སྒོམས།། ཞེས་གསུངས་པས། ",
  "ཡང་བུ་སློབ་རྣམས་ན་རེ། མི་ལ་སྡུག་བསྔལ་དེ་ལྟ་བུ་ཡོད་པ་དང་། རྗེ་བཙུན་གྱིས་གསུངས་པ་མཐུན་པར་འདུག། ད་ངན་སོང་གསུམ་གྱི་སྡུག་བསྔལ་བཤད་ན་བཟོད་གླགས་མི་འདུག་རུང་། སྐལ་ལྡན་འགའི་དགེ་བསྐུལ་དུ་གདའ་བས། དམྱལ་བར་སྐྱེ་བའི་རྒྱུ་དང་བཅས་པ་གསུང་དུ་གསོལ་ཞེས་ཞུས་པས་མགུར་འདི་གསུངས་སོ།། ",
  "སྐྱབས་བླ་མ་རྣམས་ལ་གསོལ་བ་འདེབས།། ངན་འགྲོའི་འཇིགས་པ་སེལ་བར་བྱིན་གྱིས་རློབས།། ",
  "ཤ་ཁྲག་ཟས་སུ་ཟ་བྱེད་ཅིང་།། གསོད་གཅོད་ལས་སུ་སོང་བ་རྣམས།། ཚ་དམྱལ་བརྒྱད་དུ་སྲེག་པར་བྱེད།། དེ་ཡང་དགེ་བ་མ་བརྗེད་ན།། ཐར་པའི་དུས་ནི་སྲིད་པར་འདུག། ",
  "ཟས་སུ་མི་ཟས་ཟ་བྱེད་ཅིང་།། རང་ཟས་ལྷག་མར་འཛིན་སེམས་པས།། བཅོམ་ཞིང་འཕྲོག་འཇོམས་བརྒྱབ་པ་རྣམས།། གྲང་དམྱལ་བརྒྱད་དུ་སྐྱེ་བར་འདུག། ཆོས་ལ་ལོག་ལྟ་མ་སྐྱེས་ན།། ཐར་པའི་གནས་སྐབས་བཤད་པར་འདུག། ",
  "དཀོན་མཆོག་ཡིད་ལ་དྲན་སྲིད་ན།། ནམ་དྲན་དུས་ན་ཐར་དུས་བསྟན།། ལས་ངན་ཡང་ཡང་སྤྱད་སྤྱད་པས།། སྡིག་སེམས་ལོག་པའི་ལས་དབང་གིས།། རང་ཉིད་བདེ་བར་འདོད་པའི་ཕྱིར།། ཕ་མ་སློབ་དཔོན་གསོད་བྱེད་ཅིང་།། དཀོན་མཆོག་དཀོར་ནོར་འཕྲོག་བྱེད་དང་།། སྐུར་པ་ལོག་པའི་ཚིག་ལྕེ་སྨྲ།། ཆོས་ལ་བདེན་པ་མེད་ཟེར་བ།། མནར་མེད་དམྱལ་བ་སྲེག་པར་བྱེད།། འདི་ལ་ཐར་དུས་དཀའ་མོར་གདའ།། བུ་བསམ་ཞིང་སྙིང་རླུང་ལྡང་བར་འོང་།། བློ་ཆོས་ལ་གཏོད་ལ་འབུངས་ལ་སྒོམས།། ཞེས་གསུངས་པས། ",
  "ཡང་རས་པ་རྣམས་ཀྱིས་ཞུས་པ། དེ་ལྟ་བུའི་སྡུག་བསྔལ་ཐོས་པས་འཇིགས་ན། མྱོང་ན་ཇི་ལྟར་འགྱུར། འོན་ཀྱང་སེམས་ཅན་གྱི་དོན་དུ་ཡི་དྭགས་ཀྱི་སྡུག་བསྔལ་ཡང་གསུང་དུ་གསོལ་ཞེས་ཞུས་པའི་ལན་དུ་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།།",
  "",
  "ངན་འགྲོའི་འཇིགས་པ་སེལ་བར་ཐུགས་རྗེས་ཟུངས།། དམྱལ་བ་རང་སྲོག་གཅོད་སྤྲོ་བས།། འཇིགས་ཤིང་བྲོས་པས་ཐར་ཐབས་མེད།། ཡི་དྭགས་སྣང་བ་དགྲར་ལངས་པས།། གང་ལ་འབྲོས་དང་གང་ལ་སྐྱབས།། དུད་འགྲོ་གཅིག་ལ་གཅིག་ཟ་བས།། སུ་ཡི་ལེ་ལན་སུ་ལ་རྩོད།། ཁྱད་པར་ཡི་དྭགས་སྡུག་བསྔལ་དེ།། བསམ་ངན་སེར་སྣ་ཅན་གྱིས་ལན།། ཡོད་དུས་དགེ་བ་མི་ཤེས་ཤིང་།། འཇུངས་པས་རང་གིས་ཟ་མི་ཕོད།། གཞན་ལ་སྟེར་བ་མི་སྲིད་ཅིང་།། ཡང་ཡང་བལྟ་ཞིང་གསོག་པ་ཡིས།། བྱི་བ་བཞིན་དུ་ཆོག་ཤེས་མེད།། རང་གིས་སྡུག་གསོག་གཞན་གྱིས་སྤྱོད།། འཆི་དུས་སེར་སྣའི་སྣང་བས་འཆི།། བར་དོར་ཡི་དྭགས་སྣང་བ་སྐྱེ།། སྣང་ལོག་ལས་ཀྱིས་བཀྲེས་སྐོམ་སྤྱོད།། གཞན་གྱི་ལོངས་སྤྱོད་སྤྱོད་མཐོང་ན།། དེ་ལ་སེར་སྣ་སྡུག་སེམས་སྐྱེ།། དེ་ཡི་ལས་ཀྱིས་ཡང་ཡང་ལྷུང་།། ",
  "ང་སྙིང་རུས་ཅན་གྱི་སྒོམ་ཆེན་གྱིས།། ཡི་དྭགས་སྡུག་བསྔལ་རྒྱུ་འབྲས་རྣམས།། མི་ཁྱོད་ལ་གླུ་རུ་བླངས་པ་ཡིན།། འདིར་བཞུགས་རས་པ་བུ་སློབ་རྣམས།། གཏམ་གོ་བར་གྱིས་ལ་སྒོམ་ཡུན་སྲིངས།། ཞེས་གསུངས་པས། ",
  "ཞི་བ་འོད་ཀྱིས་དུད་འགྲོའི་སྡུག་བསྔལ་ཡང་གསུང་དུ་གསོལ་ཞེས་ཞུས་པ་ལ་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། ངན་འགྲོའི་འཇིགས་པ་སེལ་བར་ཐུགས་རྗེས་ཟུངས།།",
  "",
  "དུད་འགྲོ་མི་ཤེས་གཏི་མུག་པ།། བླུན་པོ་ཕལ་ཆེར་དུད་འགྲོའི་རྒྱུ།། མ་རིག་ལས་ངན་ནུས་པ་ཡིས།། ཆོས་ལ་བདེན་པར་མ་རྟོགས་ཤིང་།། དགེ་སྡིག་བཟང་ངན་མ་ཕྱེད་པས།། ཕྱམ་ཕྱམ་ལས་ལ་མི་ཚེ་ཟད།། རྟག་དང་རྟོགས་དཔྱོད་མི་ཤེས་ཤིང་།། ཧ་རེ་ལོང་བཞིན་རྨུགས་སྤྱོད་མང་།། དགེ་དང་སྡིག་པ་མི་ཤེས་པས།། སྨྱོན་པ་བཞིན་དུ་ཕུང་ཉེས་སྤྱོད།། དབུགས་དབྱུང་དབང་པོ་མ་སྐྱེས་པས།། དེ་ལ་བཟང་པོ་ཡིན་ཞེས་འཁྲུལ།། ལར་མི་ཤེས་སྡིག་པ་གསོད་གཅོད་རྣམས།། གཅན་གཟན་དུད་འགྲོར་སྐྱེ་བར་མཆི།། བཟང་ངན་མེད་པའི་བླུན་པོ་རྣམས།། ཕལ་པའི་དུད་འགྲོར་སྐྱེ་བར་མཆི།། བསམ་པ་རྨོངས་པའི་སྐྱེ་བོ་རྣམས།། ནམ་ཕུགས་དུད་འགྲོར་སྐྱེ་སྟེ་མཆི།། ལར་དུད་འགྲོའི་རྣམ་སྨིན་ལས་རྣམས་ལ།། བཤད་པས་ལང་ཐབས་མི་གདའ་བས།། མགོ་བོ་ཁུག་ལ་སེམས་རྩལ་སྦྱོངས།། ཞེས་གསུངས་པས། ",
  "ཡང་རས་པ་རྣམས་ཀྱིས་རྗེ་བཙུན་གྱི་རིགས་དྲུག་ལ་ཆོས་ས་གཅིག་ཏུ་བཞུགས་ནས་གསུངས་སམ། སོ་སོར་བྱོན་ནས་གསུངས་ཞུས་པས། ངས་ཀུན་གྱི་སར་རང་རང་གི་སྐལ་བ་དང་མཐུན་པའི་ལུས་བསྟན་ནས། བློ་དང་འཚམས་པའི་ཆོས་བཤད་གསུངས་པས། ",
  "དེར་འདུས་པའི་གྲྭ་པ་བུ་སློབ་ཉ་མ་དང་བཅས་པའི་ཆོས་ཉན་ཀུན་འཁོར་བ་དང་ངན་སོང་གི་སྡུག་བསྔལ་ལ་འཇིགས་ཏེ། དམ་པའི་ཆོས་ལ་སྣང་བ་འགྱུར་ནས། སྡིག་སྤོང་དགེ་བ་སྒྲུབ་པ་ལ་བརྩོན་པར་གྱུར་ཏོ།། ",
  "དེ་ནས་ཡང་ལན་གཅིག་གི་ཚེ་རྗེ་བཙུན་ནམ་མཁར་བྱོན་ནས། སྐུ་དུ་མར་སྣང་བ་དང་། གཅིག་ཏུ་སྡུད་པ་དང་། སྐུ་མི་སྣང་བའི་གསུང་སྣ་ཚོགས་ཀྱིས་ཆོས་གསུང་བ་དང་།",
  "རྫུ་འཕྲུལ་དཔག་མེད་བསྟན་པའི་ཚེ། སེ་བན་རས་པས་ཀྱང་རླུང་བཟུང་སྟེ། ནམ་མཁར་འཕུར་བས་རྐང་པ་ས་ལ་མ་རེག་པར་འགྲོ་བ་ཙམ་ལས་མ་བྱུང་བས། རྗེ་བཙུན་གྱི་ཞལ་ནས། ང་བཞིན་བླ་མའི་མོས་གུས། འཁོར་བ་ལ་ཞེན་ལོག། སེམས་ཅན་ལ་སྙིང་རྗེ། མཆེད་གྲོགས་ལ་དག་སྣང་། ཉམས་ལེན་ལ་བརྩོན་འགྲུས་རྣམས་མ་བྱས་པའི་འབད་མེད་ཀྱི་གྲུབ་རྟགས་འདི་མ་རེ་མཛོད། གཞན་ཡང་བུ་སློབ་རྣམས་རྒྱུ་དགེ་བ་འདི་ལྟ་བུ་མ་བྱས་པའི་འབྲས་བུ་བདེ་ལེགས་འདི་མ་རེ་མཛོད་ཅེས་མགུར་འདི་གསུངས་སོ།། ",
  "ལས་འཕྲོ་དང་རྐྱེན་དུ་མ་འཛོམ་པའི།། ཚེ་གཅིག་གིས་བྱང་ཆུབ་འདི་མ་རེ་མཛོད།། རང་བློ་བླ་མ་ལ་མི་གཏོད་པར།། ཚུར་ལ་ཐུགས་འདོགས་འདི་མ་རེ་མཛོད།། རང་རྒྱུད་སློབ་མར་མི་སྒྲུབ་པར།། གཞན་གྱི་སློབ་དཔོན་འདི་མ་རེ་མཛོད།། རང་བློ་རང་གིས་མི་ཐུབ་པར།། གཞན་གྱི་བློ་གཏད་འདི་མ་རེ་མཛོད།། བརྒྱུད་པ་རྣལ་མར་མི་འཛིན་པའི།། གྲུབ་རྟགས་དངོས་གྲུབ་འདི་མ་རེ་མཛོད།། སྒོམ་སྒྲུབ་དྲག་པོས་མ་བཅུན་པ་ར།། ཡིད་སྨོན་གྱི་བྱང་ཆུབ་འདི་མ་རེ་མཛོད།། རང་ཞེན་འཛིན་གྱི་འཆིང་བ་དང་མ་བྲལ་བར།། ཕྱོགས་མེད་ཀྱི་ཐུགས་རྗེ་འདི་མ་རེ་མཛོད།། དངོས་འཛིན་གྱི་འཆིང་བ་དང་མ་བྲལ་བར།། མཐའ་བྲལ་གྱི་ལྟ་བ་འདི་མ་རེ་མཛོད།། ཅེར་མཐོང་གི་ངོ་སྤྲོད་མི་མངའ་བར།། དོན་ངོ་བོ་མཐོང་བ་འདི་མ་རེ་མཛོད།། དྲི་མ་སེལ་ཐབས་མི་ཤེས་པར།། སྒོམ་རྒྱུན་ཆད་མེད་པ་འདི་མ་རེ་མཛོད།། འཁྲི་བ་ནང་ནས་མ་ཆོད་པར།། ཚོགས་དྲུག་ལྷུག་པ་འདི་མ་རེ་མཛོད།། ཉམས་ཏིང་འཛིན་གྱི་བདར་ཤ་མ་ཆོད་པར།། ཁྱབ་གདལ་ཆེན་པོ་འདི་མ་རེ་མཛོད།། རེ་དོགས་ཕྲ་མོ་མ་ཆོད་པར།། འབྲས་བུ་སྐུ་གསུམ་འདི་མ་རེ་མཛོད།། རྒྱུ་འབྲས་རྣལ་མར་མི་རྩི་བའི།། གནས་སྐབས་ཀྱི་བདེ་འབྲས་འདི་མ་རེ་མཛོད།། ཚོགས་གཉིས་རྩེ་སྤྲོད་དུ་མ་བསགས་པར།། ལྟོས་མཆོག་གི་སངས་རྒྱས་འདི་མ་རེ་མཛོད།། བསྒོ་བའི་བཀའ་བཞིན་མི་ཉན་པའི།།",
  "མཆེད་ལྕམ་མཉེས་པ་འདི་མ་རེ་མཛོད།། རང་རིག་དབང་དུ་མ་འདུས་པའི།། ལྷ་མེད་འདྲེ་མེད་འདི་མ་རེ་མཛོད།། སྣང་བ་དབང་དུ་མ་འདུས་པའི།། སྲིད་གསུམ་ཟིལ་གནོན་འདི་མ་རེ་མཛོད།། རང་རྒྱུད་ཐ་མལ་ལས་མ་འཕགས་པའི།། ལས་དགེ་སྡིག་མེད་པ་འདི་མ་རེ་མཛོད།། དགོན་པ་འཛིན་པའི་སྒྲུབ་པ་པོ།། རང་སེམས་དཀར་ནག་མེད་པ་འདི་མ་རེ་མཛོད།། ཉམས་རྟོགས་དྲོད་ཚད་མི་ཤེས་པའི།། སྐལ་ལྡན་གསལ་འདེབས་འདི་མ་རེ་མཛོད།། གདམས་ངག་གི་སྦྱངས་པ་མི་ལྡན་པར།། བར་དོར་གྲོལ་བ་འདི་མ་རེ་མཛོད།། བསླབ་སྡོམ་ཚུལ་བཞིན་མི་བསྲུང་བར།། གྱུར་ཤོག་གི་སྨོན་ལམ་འདི་མ་རེ་མཛོད།། དམ་ཚིག་གཙང་མ་མི་བསྲུང་བར།། མཁའ་འགྲོ་ཆོས་སྐྱོང་མཉེས་པ་འདི་མ་རེ་མཛོད།། ལུང་རིགས་གདམས་ངག་མི་ལྡན་པའི།། ཐ་སྙད་ཆུ་ལ་མ་བརྒལ་མཛོད།། མངོན་ཤེས་ལྔ་དང་མི་ལྡན་པའི།། ཁ་ཕྱིར་བལྟས་ཀྱི་ཞལ་ལྕེ་འདི་མ་རེ་མཛོད།། སྒོམ་ཡེངས་སུ་མེད་པར་མ་རྟོགས་པར།། རང་རྒྱུད་ཡལ་བར་མ་བཏང་མཛོད།། ཅེས་གསུངས་སོ།། ",
  "ཡང་ལན་གཅིག་གི་ཚེ། རྗེ་བཙུན་གྱི་དྲུང་དུ་གྲྭ་པ་སུ་ཕྱིན་ཀྱང་སྐུ་དངོས་མི་སྣང་བར། གཟིམས་མལ་དུ་ལ་ལས་འོད། ལ་ལས་མར་མེ། ལ་ལས་འཇའ་ཚོན། ལ་ལས་ཆུ། ལ་ལས་གསེར་སྦྲམ་བུ། ལ་ལས་རླུང་གཡོ་བ། ལ་ལས་ཅི་ཡང་མི་སྣང་བ་རྣམས་བྱུང་བས། རས་པ་ཞི་བ་འོད་ཀྱིས་དེ་ལྟར་འོང་བའི་རྒྱུ་མཚན་ཅི་ལགས་ཞུས་པས། དེ་འདི་ལྟར་ཡིན་གསུངས་ནས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་གསོལ་བ་འདེབས།། ལུས་རྣམ་འཕྲུལ་མང་བར་བྱིན་གྱིས་རློབས།། བུ་ཉོན་ཅིག་རས་ཆུང་བཞིན་ལེགས་པོ།། ང་འབྱུང་བ་ས་ལ་དབང་ཐོབ་པས།། ས་ཡང་ང་ཡི་རང་བཞིན་ཡིན།།",
  "ང་འབྱུང་བ་ཆུ་ལ་དབང་ཐོབ་པས།། ཆུ་ཡང་ང་ཡི་རང་བཞིན་ཡིན།། ང་འབྱུང་བ་མེ་ལ་དབང་ཐོབ་པས།། མེ་ཡང་ང་ཡི་རང་བཞིན་ཡིན།། ང་འབྱུང་བ་རླུང་ལ་དབང་ཐོབ་པས།། རླུང་ཡང་ང་ཡི་རང་བཞིན་ཡིན།། ནམ་མཁའི་སྟོང་ཉིད་འབྱོངས་ཙ་ན།། སྣང་སྲིད་ང་དང་དབྱེར་མེད་འདྲེས།། ལུས་སེམས་སྣང་བའི་དབང་ཐོབ་པས།། ཅི་རུ་སྤྲུལ་ཡང་འགྲུབ་པར་འདུག། རྫུ་འཕྲུལ་ལུས་ཀྱི་བཀོད་པ་ལ།། ཁྱེད་མོས་པ་བསྐྱེད་ལ་གསོལ་བ་ཐོབ།། རྗེ་གྲུབ་ཐོབ་རྣམས་ཀྱི་བྱིན་རླབས་འཇུག། ཅེས་གསུངས་སོ།། ",
  "ཡང་ཉིན་གཅིག་རང་ལ། བུ་སློབ་དང་དད་ཅན་གྱི་ཉ་མ་ཕོ་མོ་རྣམས་ཀྱི་མདུན་དུ། ཆོས་གསུང་མཁན་རེ་རེ་དང་། བྱིས་པ་རྣམས་ཀྱི་སར་རྩེད་གྲོགས་རེ་རེ་སྟེ། མདོར་ན་སྐུའི་སྤྲུལ་པ་སྣ་ཚོགས་བསམ་གྱིས་མི་ཁྱབ་པ་བསྟན་པས། བུ་སློབ་རྣམས་ཀྱིས་རྗེ་བཙུན་ལ་དེའི་རྒྱུ་མཚན་ཞུས་པས། ",
  "ང་རྣལ་འབྱོར་པ་སེམས་ཀྱི་རང་མཚང་རིག་པས། ཕྱི་རོལ་གྱི་སྣང་བ་འདི་ལ་ཁ་ལོ་གང་སྒྱུར་ཡིན་ཞིང་། རང་གི་སེམས་ལ་སྤྲོ་བསྡུ་ཅི་བྱས་ཀྱང་ཆོག་གསུངས་ནས་མགུར་འདི་གསུངས་སོ།། ",
  "རྗེ་བླ་མ་རྣམས་ལ་ཕྱག་འཚལ་ལོ།། ",
  "བླ་མའི་བྱིན་རླབས་ལུས་ལ་ཞུགས།། ལུས་རྫུ་འཕྲུལ་འགྲུབ་པ་སྤྲུལ་པའི་སྐུ།། བླ་མའི་བྱིན་རླབས་ངག་ལ་ཞུགས།། ངག་གླུ་དབྱངས་ལེན་པས་གདམས་ངག་སྟོན།། བླ་མའི་བྱིན་རླབས་སེམས་ལ་ཞུགས།། སེམས་རྟོགས་པ་ཐོབ་པས་སངས་རྒྱས་འགྲུབ།། ",
  "ང་མེས་མི་ཚིག་ཅིང་ཆུས་མི་ཁྱེར།། སྤྱོད་པ་གླང་ཆེན་འགྲོས་ཀྱི་གར།། དག་པའི་འགྲོ་བ་ཐམས་ཅད་ལ།། ཐ་དད་ཀྱི་སྣང་བ་སོ་སོ་ཡིས།། ང་ཡི་སྐུ་མཐོང་གསུང་ཐོས་ཤིང་།།",
  "བསོད་ནམས་བསགས་པས་ང་མཐོང་གྲོལ།། མ་དག་འགྲོ་བ་ལས་ངན་གྱིས།། ང་ཡི་ལུས་ཀྱང་མི་མཐོང་ཞིང་།། སྡིག་པས་སྡུག་བསྔལ་སྤྱོད་པ་ལ།། སངས་རྒྱས་མཐུ་ཡིས་མི་ཕན་པས།། ཁྱེད་རྣམས་ཆོས་ལ་འབུངས་ཤིག་ཨང་།། ངས་ནི་བཤད་ཀྱང་ཐུག་པ་མེད།། ཨ་ཙ་མ་སྡིག་ཅན་རྣམས་སྙིང་རེ་རྗེ།། ལོག་སྤྱོད་མཁན་ཐར་མཐའ་མི་གདའ་ན།། སྡུག་བསྔལ་མཐོང་བས་སྙིང་རླུང་ལངས།། ངེད་རང་ཚོ་སྒོམ་ཡུན་སྲིངས་ཤིག་ཨང་།། ཚེ་འདིར་འདི་བྱེད་མ་བསམས་པར།། ཕྱི་མ་ཙུག་ཡོད་བསམ་པར་གྱིས།། ཞེས་གསུངས་པས། བུ་སློབ་རྣམས་དགའ་སྤྲོ་དཔག་ཏུ་མེད་པ་ཐོབ་པ་དང་། སངས་རྒྱས་ཀྱི་བསྟན་པ་ཉིན་མོར་མཛད་ཅིང་། སེམས་ཅན་རྣམས་གནས་སྐབས་དང་། མཐར་ཐུག་གི་བདེ་བ་ལ་བཀོད་པ་ཡིན་ནོ།།།། ",
  "རྣལ་འབྱོར་གྱི་དབང་ཕྱུག་མི་ལ་རས་པ་དེ་ཉིད་ཀྱིས། མཉམ་རྗེས་དང་སྣང་སེམས་འདྲེས་ཏེ། སེམས་ཅན་གྱི་དོན་དུ་གྲུབ་རྟགས་བསྟན་ཞིང་མགུར་གསུངས་པ། ཐུགས་སྲས་རྣམས་ཀྱིས་མི་བརྗེད་པའི་གཟུངས་སུ་བཟུང་ཞིང་ཡི་གེར་བཀོད་པ། མི་ཡུལ་ན་ཡོངས་སུ་གྲགས་པ་ཕལ་ཆེར་འདིར་འདུས་པ་ཡིན་ཞིང་། མཐའ་དག་ནི་བརྗོད་པར་ནུས་པ་མ་ཡིན་ནོ།། བུ་སློབ་རྣམས་སྤྲོ་བ་བསྐྱེད་པ་བཀོད་པ་སྐུའི་རྫུ་འཕྲུལ་བསྟན་པའི་སྐོར་ཏེ། ཁ་འཐོར་སྣ་ཚོགས་ཀྱི་སྐོར་རོ།།།། ",
  "དེ་ལྟར་སྐོར་ཚོ་གསུམ་གྱིས་སྒྲུབ་བརྒྱུད་ཀྱི་བསྟན་པ་དང་། སེམས་ཅན་ལ་ཕན་བཏགས་པའི་མཛད་པ་བརྒྱད་པ་རྒྱས་པར་ཕྱེ་བའོ།།།།",
  ""
]