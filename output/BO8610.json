{
    "version": "BO8610",
    "reviewed_text": [
        [
            "དཔལ་ལྡན་བོད་མི་མང་སྤྱི་འཐུས་ཚོགས་གཙོ་མཆོག་གིས་བོད་མིའི་རང་དབང་སྒེར་ལངས་གསུམ་བཅུའི་དུས་དྲན་ཐེངས་ ༦༠ པའི་",
            "ཐོག་བོད་མི་མང་སྤྱི་འཐུས་ལྷན་ཚོགས་ཀྱི་གསུང་བཤད་སྒྲོགས་སྦྱང་གནང་བ། ",
            "༄༅། །ཕྱི་ལོ་ ༢༠༡༩ ཟླ་ ༣ ཚེས་ ༡༠ འདི་ནི་བོད་མི་རྣམས་ཀྱིས་རྒྱ་ནག་དབང་འཛིན་པར་ཞི་བའི་ངོ་རྒོལ་བྱས་ནས་",
            "ལོ་ངོ་༦༠ འཁོར་བའི་དུས་ཚིགས་གལ་ཆེན་ཞིག་ཆགས་།",
            "དེ་ཡང་ཐོག་མར་ཕྱི་ལོ་ ༡༩༤༩ ཟླ་ ༡༠ ཚེས་ ༡ ཉིན་རྒྱ་ནག་དམར་ཤོག་ཚོགས་པས་",
            "རྒྱ་ནག་མི་དམངས་སྤྱི་མཐུན་རྒྱལ་ཁབ་གསར་འཛུགས་བྱས་རྗེས་རྒྱ་དམག་གིས་",
            "བོད་ས་བཅིངས་གྲོལ་གཏོང་རྒྱུའི་མིང་འདོགས་འོག་བོད་ནང་བཙན་འཛུལ་གྱིས་",
            "བོད་ས་ཡོངས་རྗོགས་ཧམ་བཟུང་བྱ་འགོ་བཙུགས་པ་།",
            "དུས་དེ་ནས་བཟུང་སྟེ་ལོ་ངོ་དགུ་ལྷག་ཙམ་རིང་སྐབས་དེའི་",
            "བོད་གཞུང་དང་༸གོང་ས་༸སྐུ་ཕྲེང་བཅུ་བཞི་པ་ཆེན་པོ་མཆོག་གིས་",
            "རྒྱ་ནག་དམར་གཞུང་མཉམ་གྲོས་མོལ་གྱི་ལམ་ནས་",
            "དཀའ་རྙོག་སེལ་ཐབས་འབད་བརྩོན་རིམ་མཐུད་བྱས་ཡོད་ཀྱང་། ",
            "༸གོང་ས་མཆོག་དང་བོད་གཞུང་ལ་བཀའ་བསྡུར་བཀའ་འཁྲོལ་གང་ཡང་མེད་པའི་ཐོག་ནས་",
            "རྒྱ་དམར་གཞུང་གིས་ང་ཕོད་ངག་དབང་འཇིགས་མེད་ཀྱིས་",
            "འགོ་ཁྲིད་པའི་བོད་གཞུང་གི་གྲོས་མོལ་སྐུ་ཚབ་ཚོགས་ཆུང་ལ་བཙན་དབང་འོག་གྲོས་མཐུན་དོན་ཚན་ ",
            "༡༧ ཟེར་བའི་ཡིག་ཆར་ཕྱི་ལོ་ ༡༩༥༡ ཟླ་ ༥ ཚེས་ ༢༣ ཉིན་ས་རྟགས་འགོད་དུ་བཅུག་པ་དང་། ",
            "གྲོས་མཐུན་དོན་ཚན་ ༡༧ ནང་མ་དྲང་བའི་ཕྱོགས་གཅིག་སྟེ་",
            "རྒྱ་དམར་གཞུང་གི་དགོས་འདུན་དང་ཁེ་ཕན་ཁོ་ནར་དམིགས་པ་ཞིག་ཡིན་པར་སོང་།",
            "བོད་གཞུང་གི་སྐུ་ཚབ་ངོས་ནས་མུ་མཐུད་རྒྱ་དམར་གཞུང་དང་",
            "གྲོས་མོལ་བྱ་ཐབས་བྱས་ཀྱང་དོན་འབྲས་མ་སོན་པ་མ་ཟད། ",
            "བོད་གཞུང་ལ་གྲོས་མཐུན་དོན་ཚན་ ༡༧ ཟེར་བ་དེ་ངོས་ལེན་ཡོད་པའི་",
            "ཡོངས་ཁྱབ་གསལ་བསྒྲགས་བྱེད་དགོས་པའི་ཤུགས་གནོན་ཡང་སྤྲད་མཐར། ",
            "བོད་གཞུང་གི་གྲོས་མོལ་སྐུ་ཚབ་ཚོགས་ཆུང་ནས་༡༩༥༡ ཟླ་ ༩ ཚེས་ ༢༤ ནས་",
            ""
        ],
        [
            "༢༦ བར་གྲོས་མཐུན་དོན་ཚན་ ༡༧ ཟེར་བ་དེ་ཡོངས་ཁྱབ་གསལ་བསྒྲགས་གནང་དགོས་བྱུང་།",
            "བོད་གཞུང་གིས་ཆ་རྐྱེན་དོན་ཚན་ ༣ བཏོན་གནང་བར་རྒྱ་དམར་གཞུང་གིས་ངོས་ལེན་གནང་ཚེ་",
            "བོད་གཞུང་ནས་གྲོས་མཐུན་དོན་ཚན་ ",
            "༡༧ ལ་ངོས་ལེན་གནང་རྒྱུ་ཡིན་པའི་གྲོས་འགོ་བཏོན་པར། ",
            "རྒྱ་དམར་སྐུ་ཚབ་ཀྱིས་བོད་ས་ཡོངས་རྫོགས་ཟླ་སྒྲིལ་ཆེད་ཟི་ཁྲོན་དང་། ",
            "ཀན་སུ། ",
            "ཡུ་ནན། ",
            "མཚོ་སྔོན་བཅས་སུ་གནས་སྡོད་བོད་རིགས་རྣམས་ནས་",
            "བསམ་གྲོས་བསྡུ་ལེན་གྱིས་རྗེས་སུ་ཟླ་སྒྲིལ་བྱ་ཆོག་བརྗོད་པ་དང་། ",
            "དེ་རྗེས་ནས་རྒྱ་དམར་གཞུང་གི་དམག་མི་ཁྲི་ཚོ་གཉིས་ལྷག་",
            "བོད་དབུས་ཁུལ་དུ་བསླེབས་ཏེ་རིམ་གྱིས་བོད་ས་ཡོངས་རྫོགས་",
            "རྒྱ་ནག་མི་དམངས་བཅིང་གྲོལ་དམག་དཔུང་གི་དམ་དྲག་འོག་ཚུད་དེ་",
            "བོད་ལ་གྲོས་མོལ་བྱ་རྒྱུའི་སྒོ་གཅིག་ཀྱང་མེད་པར་བཟོས་སྟབས། ",
            "༸སྤྱི་ནོར་གོང་ས་༸སྐྱབས་མགོན་ཆེན་པོ་མཆོག་ནས་",
            "བོད་མིའི་ཁྲོད་མི་གསོད་ཁྲག་སྦྱོར་རིགས་མི་ཡོང་བ་དང་",
            "གྲོས་མཐུན་ནང་གསལ་བོད་དོན་གནད་དོན་ཁག་ལག་བསྟར་ཡོང་ཐབས་བཅས་ཀྱི་སླད་གྲོས་མཐུན་དོན་ཚན་ ",
            "༡༧ ཟེར་བར་རྒྱབ་སྐྱོར་མ་གནང་ཐབས་མེད་བྱུང་བ་།",
            "རིམ་གྱིས་བོད་ནང་དུ་རྒྱ་དམག་གི་གྲངས་ཚད་སྔར་ལས་མང་དུ་སོང་བས་",
            "མ་ཚད་དམག་མི་དེ་དག་འཚོ་གནས་ཕྱིར་བོད་མི་ཁྱིམ་ཚང་དག་གི་",
            "བཟའ་འབྲུ་ཕོན་ཆེ་བཙན་དབང་གིས་རྒྱ་དམག་ལ་རྩིས་འབུལ་བྱེད་དུ་བཅུག་པ་དང་། ",
            "བཟའ་འབྲུའི་རིན་གོང་ལྡབ་བཅུ་སྤར་བ་སོགས་ཀྱིས་བོད་མིའི་འཚོ་བར་དོ་ཕོག་ཆེན་པོ་བཏང་།",
            "རྒྱུ་མཚན་དེ་དག་ལ་བརྟེན་ནས་བོད་མི་ཚོས་མི་འདོད་པའི་རྣམ་འགྱུར་ལ་སོགས་",
            "ངོ་རྒོལ་གྱི་རྣམ་པ་རིམ་པས་ཇེ་ཆེར་སོང་བ་བཞིན་རྒྱ་དམར་གཞུང་ནས་ཀྱང་",
            "དེར་དཔག་པའི་བོད་མིའི་ཐོག་དམ་དྲག་ཆེ་རུ་བཏང་སྟེ་",
            ""
        ],
        [
            "བོད་གཞུང་དང་༸གོང་ས་མཆོག་གི་སྐུ་དབང་ལ་",
            "ཐེ་བྱུས་བྱེད་འགོ་བཙུགས་པ་དང་། ",
            "ཨ་མདོ་དང་ཁམས་ཕྱོགས་ཀྱི་བོད་མི་ཚོའི་འཚོ་བའི་རྟེན་གཞིར་",
            "བཙན་དབང་གིས་བསྒྱུར་བཅོས་མང་དག་།",
            "རིག་གཞུང་བསྟི་གནས་མང་པོ་གཏོར་བཤིག་བཏང་།",
            "བོད་རྒྱ་གཉིས་དབར་ཟིང་འཁྲུག་རིམ་བྱུང་རྐྱེན་པས་",
            "བོད་མི་མང་པོ་དམར་བསད་བཏང་བ་དང་། ",
            "བཙོན་དུ་བཅུག་རྗེས་མཐོང་རྒྱུ་མེད་པ་དེ་འདྲ་ཡང་མང་པོ་བྱུང་།",
            "བོད་མིའི་རྒོལ་ཤུགས་རིམ་པས་བོད་དབུས་ཁུལ་དུ་འཕེལ་ཏེ་",
            "མཐར་ཐུག་དེར་ཕྱི་ལོ་ ༡༩༥༩ ཟླ་ ༣ ཚེས་ ༡༠ ཉིན་བོད་ཀྱི་རྒྱལ་ས་ལྷ་སར་",
            "རྒྱལ་ཡོངས་བོད་མིའི་སྒེར་ལངས་ཆེན་མོ་ཞིག་བྱུང་བ་།",
            "དེ་ཉིན་རྒྱ་དམར་གྱིས་བོད་རིགས་སྤུན་ཟླ་མང་པོའི་ཚེ་སྲོག་འཕྲོག་པ་དང་། ",
            "རྨས་པ། ",
            "བཙོན་དུ་བཅུག་པ། ",
            "རྡུང་རྡེག་དྲག་པོ་བཏང་བ་སོགས་དམྱལ་བ་མི་ཡུལ་དུ་མྱངས་པ་ལྟ་བུའི་",
            "མནར་གཅོད་བསམ་ཡུལ་ལས་འདས་པ་བཏང་སྟེ་",
            ""
        ],
        [
            "དེ་རིང་གི་ཉིན་མོར་མི་ལོ་ ༦༠ ཧྲིལ་པོ་འཁོར་བཞིན་།",
            "རྒྱལ་གཅེས་དཔའ་བོ་དཔའ་མོ་དེ་དག་གིས་གཙོས་",
            "ད་བར་བོད་བསྟན་སྲིད་མི་རིགས་ཀྱི་ཆེད་དུ་",
            "ལུས་སྲོག་བློས་གཏོང་གནང་མཁན་",
            "རྒྱལ་གཅེས་དཔའ་བོ་དཔའ་མོ་ཡོངས་ལ་",
            "དེ་རིང་གི་ཉིན་མོར་བོད་གཞིས་བྱེས་གཉིས་སུ་གནས་པའི་",
            "བོད་རིགས་ཡོངས་ནས་རྗེས་དྲན་དང་། ",
            "དུས་ད་ལྟའང་བོད་ནང་རྒྱ་ནག་དམར་གཞུང་གི་",
            "ངན་པའི་སྲིད་བྱུས་འོག་མནར་གཅོད་མྱོང་བཞིན་པའི་",
            "བོད་རིགས་སྤུན་ཟླ་རྣམས་ལ་",
            "གདུང་སེམས་མཉམ་སྐྱེད་དང་ཐུགས་གསོ་བཅས་ཞུ་རྒྱུ་།",
            "ཕྱི་ལོ་ ༡༩༥༩ ལོའི་རྒྱལ་ཡོངས་སྒེར་ལངས་རྗེས་ནས་",
            "འདས་ལོ་དྲུག་ཅུའི་ནང་རྒྱ་ནག་དམར་ཤོག་རིང་ལུགས་པས་",
            "བོད་ས་ཡོངས་རྫོགས་དྲག་པོས་ཧམ་བཟུང་བྱས་ཏེ་",
            "བོད་མི་ས་ཡ་མང་པོ་དུས་མིན་རྐྱེན་འདས་སུ་བཏང་།",
            "བོད་ཀྱི་སྣོད་བཅུད་ཡོངས་རྫོགས་རྩ་མེད་གཏོང་ཆེད་",
            "ཐོག་མར་ ༡༩༥༦ ལོར་མང་གཙོ་བཅོས་སྒྱུར་དང་། ",
            "༡༩༦༦ ལོ་ནས་རིག་གནས་གསར་བརྗེ། ",
            "༡༩༧༩ ནས་༡༩༨༥ བར་དཔལ་འབྱོར་སྒོ་།",
            ""
        ],
        [
            "༡༩༨༦ ནས་",
            "༡༩༩༡ བར་བོད་རྒྱ་ནག་གི་ཆ་ཤས་སུ་བསྒྱུར་རྒྱུ་ལོ་ལྔ་ཚན་བདུན་པའི་ལས་འཆར་ལ་སོགས་པའི་སྲིད་བྱུས་འདྲ་མིན་འོག་",
            "བོད་ཀྱི་དགོན་སྡེ་གྲྭ་ཚང་ཁག་མང་པོ་གཏོར་བཤིག་བཏང་བ་དང་། ",
            "བོད་མི་ནང་ཁུལ་འཐབ་འཛིང་བྱེད་དུ་བཅུག་སྟེ་",
            "ནང་ཁུལ་གསོད་རེས་བྱེད་དུ་བཅུག་པ། ༡༩༦༨ ནས་",
            "༡༩༧༣ བར་བོད་ནང་སྔར་བྱུང་མ་མྱོང་བའི་མུ་གེ་ཚབས་ཆེ་བྱུང་རྐྱེན་བོད་མི་སྟོང་ཕྲག་ ༣༤༠ ལྷག་ལྟོགས་ཤིར་ཐེབས་སུ་བཅུག་པ། ",
            "བོད་ཀྱི་རང་བྱུང་ཁོར་ཡུག་ལ་སེར་སྣ་མེད་པར་གཏོར་བཅོམ་བཏང་བ་དང་དོ་མི་སྙོམས་པའི་བསྒྱུར་བཅོས་སྣ་ཚོགས་བྱས་པ། ",
            "རྒྱ་མི་ས་ཡ་མང་པོ་བོད་ནང་འོར་འདྲེན་གྱིས་བོད་དེ་རྒྱ་དམར་གྱི་མི་སེར་སྤེལ་ཡུལ་དུ་བསྒྱུར་ཐབས་བྱས་པ། ",
            "མདོ་དོན་རྒྱ་དམར་གཞུང་གི་བཙན་དབང་གིས་བོད་མི་རིགས་ཀྱི་ངོ་བོ་འཛམ་གླིང་མཐོ་སྒང་བོད་ནས་",
            "རྩ་མེད་དམ་རྒྱ་རིགས་སུ་བསྒྱུར་རྒྱུ་སོགས་ཀྱི་ངན་བྱུས་སྣ་ཚོགས་སྒྲུབ་སླད། ",
            "རྒྱ་ནག་དམར་ཤོག་གཞུང་འཛིན་པ་ཚོས་བོད་ཐོག་འཛིན་པའི་སྲིད་བྱུས་ཉིན་རེ་བཞིན་ཇེ་སྡུག་ཇེ་རྩུབ་ཏུ་བཏང་སྟེ་",
            "གཞིས་ལུས་བོད་རིགས་སྤུན་ཟླ་རྣམས་བཟོད་གླགས་མེད་པར་གྱུར་ཏེ་",
            "ཆོལ་གསུམ་བོད་མི་ཚོས་སེམས་ཤུགས་དང་སྙིང་སྟོབས་ལ་འཇིགས་ཞུམ་མེད་པར་",
            "དམ་ཚིག་གོང་བུ་ཆིག་བསྒྲིལ་གྱི་སྒོ་ནས་བོད་ཀྱི་རྩ་ཆེའི་ཆོས་དང་རིག་གཞུང་། ",
            "སྐད་ཡིག་སོགས་ཉམས་པ་སོར་ཆུད་དང་མི་ཉམས་གོང་འཕེལ་སླད་རྒྱ་གཞུང་གི་ངན་པའི་སྲིད་བྱུས་ལ་རྣམ་པ་འདྲ་མིན་གྱི་ལམ་ནས་གྱེན་ལངས་རིམ་པ་བྱས་།",
            ""
        ],
        [
            "ཕྱི་ལོ་ ༡༩༨༧ ནང་བོད་ཀྱི་རྒྱལ་ས་ལྷ་སར་བོད་མི་ཚོས་",
            "གཞི་རྒྱ་ཆེ་བའི་ངོ་རྒོལ་སྐད་འབོད་བྱས་པར་",
            "རྒྱ་ནག་གཞུང་གིས་དྲག་གནོན་ཚབས་ཆེ་བྱས་རྐྱེན་",
            "བོད་མི་མང་པོ་འཛིན་བཟུང་དང་",
            "དམ་དྲག་ཤུགས་ཆེ་བྱས་པ་མ་ཟད། ",
            "༡༩༨༩ ཟླ་ ༣ ནང་ལྷ་སར་དྲག་པོའི་ཁྲིམས་གཞི་བསྡམས། ",
            "དེ་བཞིན་ཕྱི་ལོ་ ༢༠༠༨ ལོར་བོད་ཆོལ་གསུམ་ཁྱོན་དུ་",
            "རྫོང་ཁག་དགུ་བཅུ་ལྷག་ནས་རྒྱ་གཞུང་གི་བཙན་དབང་ལ་",
            "ཞི་བའི་ངོ་རྒོལ་གྱི་ལས་འགུལ་ཆེན་མོ་ཞིག་སྤེལ་།",
            "སྐབས་དེར་རྒྱ་གཞུང་གིས་དྲག་གནོན་བྱས་ཏེ་",
            "བོད་མི་མང་པོ་དམར་གསོད་བཏང་བ་དང་། ",
            "རྨས་སྐྱོན་ཕོག་པ། ",
            "དངུལ་གྱི་ཁྲིམས་ཆད་ཕོག་པ། ",
            "དེ་བཞིན་མང་པོ་བཙོན་དུ་བཅུག་པ་བཅས་བྱུང་།",
            "དེ་ནས་བཟུང་རྒྱ་ནག་དམར་ཤོག་གཞུང་འཛིན་པ་ཚོས་",
            "བོད་མིའི་ཁེ་ཕན་དང་དགོས་འདུན་སྣང་མེད་དང་",
            "ཁྱད་གསོད་མུ་མཐུད་བྱས་པར་སོང་",
            "ཕྱི་ལོ་ ༢༠༠༩ ནས་བཟུང་ད་བར་བོད་ནང་",
            "རྒྱལ་གཅེས་དཔའ་བོ་དཔའ་མོ་ཁྱོན་བསྡོམས་གྲངས་ ",
            "༡༥༣ ནས་རང་ལུས་མེར་བསྲེགས་ཀྱིས་",
            "རྒྱ་གཞུང་ལ་ཞི་བའི་ངོ་རྒོལ་གནང་ཡོད་པ་དང་། ",
            "དེའི་ཁོངས་ནས་རྨས་སྐྱོན་ཕོག་པ་དང་",
            "གར་སོང་ཆ་མེད་སོང་བ་གྲངས་ ༢༢ དང་ ༡༣༡ འདས་གྲོངས་སུ་ཕྱིན་པ་བཅས་",
            "ཡིད་སྐྱོའི་གནས་ཚུལ་བྱུང་།",
            "ཡང་སྙིང་རྒྱ་དམར་གཞུང་གིས་བོད་བཙན་བཟུང་བྱས་པ་ནས་བཟུང་",
            "ད་བར་མི་ལོ་ ༦༠ སོང་བའི་རིང་གཞིས་ལུས་བོད་མི་ཚོར་",
            "རང་ཡུལ་ནང་འགྲོ་འདུག་སྤྱོད་གསུམ་གྱི་",
            "གཞི་རྩའི་འགྲོ་བ་མིའི་རང་དབང་གི་",
            "ཐོབ་ཐང་ཡེ་ནས་མེད་པར་",
            "མནར་གཅོད་དྲག་པོ་ཚད་མེད་བཏང་དང་གཏོང་བཞིན་།",
            "བཙན་བྱོལ་དུ་འདས་པའི་ལོ་ ༦༠ ནང་",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ཐོག་མར་",
            "ཕྱི་ལོ་ ༡༩༥༩ ལོའི་ཟླ་ ༣ ཚེས་ ༣༡ ཉིན་རྒྱ་གར་གྱི་ས་ཐོག་ཏུ་",
            "༸ཞབས་སོར་འཁོད་པ་ནས་བཟུང་",
            "བོད་རྒྱལ་ཁབ་ཀྱི་སྣོད་བཅུད་ཡོངས་སུ་རྫོགས་པའི་",
            "ཕུགས་རྒྱང་ལ་ཐུགས་དགོངས་ཆེ་བཞེས་ཀྱིས་",
            "རྒྱ་དམར་གཞུང་གི་གདུག་རྩུབ་ཅན་གྱི་སྲིད་བྱུས་ལ་",
            "འཚེ་མེད་ཞི་བའི་སྒོ་ནས་གདོང་ལེན་དང་། ",
            "བོད་ཀྱི་རིག་གཞུང་བཟང་པོ་དག་",
            "མི་ཉམས་རྒྱུན་འཛིན་དང་ཉམས་པ་སླར་གསོ། ",
            "བོད་མིའི་ངོ་བོ་སྲུང་སྐྱོབ་བཅས་ཀྱི་ཆེད་",
            "བཙན་བྱོལ་ནང་མང་གཙོའི་ཀ་བ་གསུམ་ལྡན་གྱི་",
            "བོད་མིའི་སྒྲིག་འཛུགས་དང་། ",
            "བོད་མིའི་གཞིས་ཆགས་ཁག ",
            "དགོན་སྡེ་གྲྭ་ཚང་ཁག ",
            "ཤེས་ཡོན་དང་རིག་གཞུང་བསྟི་གནས་སློབ་ཁག་བཅས་",
            "གསར་འཛུགས་ཀྱིས་བོད་བསྟན་སྲིད་ལ་ཕན་པའི་",
            "རླབས་ཆེན་གྱི་མཛད་འཕྲིན་བསྐྱངས་གནང་བས་",
            "ད་སྐབས་བོད་མི་ཤེས་ཡོན་ཅན་གང་མང་བཙན་བྱོལ་དུ་",
            "འཚར་ལོངས་ཐུབ་པ་བྱུང་བ་ནས་",
            "བོད་ཀྱི་བདེན་མཐའ་གསལ་ཐབས་དང་། ",
            "མི་རིགས་ཀྱི་ངོ་བོ་སྲུང་སྐྱོབ་ཐུབ་པའི་དགེ་མཚན་ཆེན་པོ་བྱུང་།"
        ],
        [
            "༸གོང་ས་༸སྐྱབས་མགོན་ཆེན་པོ་མཆོག་ནས་ཕྱི་ལོ་ ༡༩༧༤ ལོ་ཙམ་ནས་",
            "བོད་རྒྱ་གཉིས་ཐད་ཀར་གྲོས་མོལ་གྱིས་བོད་ཀྱི་",
            "དཀའ་རྙོག་སེལ་རྒྱུའི་དགོངས་བཞེས་ཡོད་པ་ལྟར། ",
            "ཕྱི་ལོ་ ༡༩༧༩ ལོར་རྒྱ་ནག་གི་དབུ་ཁྲིད་ཏེང་ཞའོ་ཕིང་ནས་",
            "བོད་རྒྱའི་དཀའ་རྙོག་སེལ་ཕྱོགས་བོད་རང་བཙན་ལས་གཞན་པའི་",
            "གནད་དོན་གང་གི་ཐོག་ཏུ་གྲོས་མོལ་བྱས་ན་འགྲིགས་པ་དང་། ",
            "གྲོས་མོལ་གྱི་སྒོ་མོ་ཕྱེས་ཡོད་ཅེས་བརྗོད་ཡོད་སྟབས། ",
            "འདས་པའི་བོད་ཀྱི་གནས་སྟངས་ཇི་ལྟར་ཡིན་མིན་ལ་མ་ལྟོས་པར་",
            "ད་ལྟའི་བོད་ཀྱི་ཛ་དྲག་དཀའ་ངལ་སེལ་ཐུབ་པ་དང་། ",
            "བོད་རྒྱ་གཉིས་མ་འོངས་པར་ཕུགས་རྒྱང་རིང་པོར་ཞི་བདེ་མཐུན་གནས་ཡོང་བའི་",
            "དགོངས་ཡངས་དཀྱེལ་ཆེའི་གཉིས་སྨན་དབུ་མའི་ཐབས་ལམ་གྱི་ཐོག་ནས་",
            "བོད་རྒྱའི་དཀའ་རྙོག་སེལ་ཐབས་རྒྱ་ནག་གཞུང་དང་",
            "ཐད་ཀར་བཀའ་མོལ་གྱི་ལམ་ནས་ཐབས་ཤེས་འབད་བརྩོན་ཡོད་རྒུ་གནང་།",
            "འོན་ཀྱང་རྒྱ་ནག་གཞུང་གིས་བོད་ཀྱི་གནད་དོན་འདི་༸གོང་ས་མཆོག་སྐུ་སྒེར་གྱི་",
            "གནད་དོན་ཞིག་ཏུ་བསྒྱུར་ཐབས་བྱེད་པ་དང་བོད་ཁྱོན་ཡོངས་ཀྱི་དཀའ་ངལ་གནས་སྟངས་ཁས་ལེན་མ་བྱས་པར་",
            "ཡལ་ཡོལ་འབའ་ཞིག་གིས་དུས་ཚོད་འཕུལ་ཐབས་བྱས་པར་།",
            "ཕྱི་ལོ་ ༡༩༨༧ ལོར་བོད་རྒྱ་གཉིས་གྲོས་མོལ་གནང་སླད་གཉིས་སྨན་གྱི་",
            "དགོངས་གཞི་ཨ་རིའི་གྲོས་ཚོགས་ཀྱི་འགྲོ་བ་མིའི་ཐོབ་ཐང་ལྷན་ཚོགས་ཐོག་ཞི་བའི་",
            "གྲོས་འཆར་དོན་ཚན་ལྔ་བཏོན་གནང་བ་དང་། ",
            "དེ་རྗེས་ ༡༩༨༨ ལོར་ཕ་རན་སིའི་གྲོང་ཁྱེར་སི་ཏྲས་སི་བག་ཏུ་ཡུ་རོབ་གྲོས་ཚོགས་ཐོག་",
            "གོང་གསལ་གྲོས་འཆར་སྐོར་རྒྱས་བཤད་ཀྱི་གསུང་བཤད་གནང་།",
            "བོད་རྒྱ་གཉིས་སྨན་དབུ་མའི་ལམ་གྱི་སྲིད་བྱུས་དེ་ཉིད་",
            "བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ནས་ཕྱི་ལོ་ ༡༩༩༧ ཟླ་ ༩ ཚེས་ ༡༨ ལ་སྤྱི་མོས་ཀྱིས་གཏན་འབེབས་གནང་བ་ཞིག་དང་། ",
            "སྲིད་བྱུས་དེ་ཉིད་ལག་ལེན་འཁེལ་ཐབས་སུ་ཕྱི་ལོ་ ༢༠༠༢ ནས་བཟུང་ ༢༠༡༠ བར་༸གོང་ས་༸སྐྱབས་མགོན་ཆེན་པོའི་སྐུ་ཚབ་དང་",
            "རྒྱ་ནག་གཞུང་གི་སྐུ་ཚབ་དབར་འབྲེལ་མོལ་ཐེངས་དགུ་དང་",
            "ནང་ལུགས་གྲོས་བསྡུར་ཐེངས་གཅིག་བཅས་བྱུང་།",
            "༢༠༡༠ ནས་རྒྱ་ནག་གཞུང་གིས་མུ་མཐུད་གྲོས་མོལ་གནང་རྒྱུར་",
            "བསམ་ཤེས་གནང་མེད་ཀྱང་༸གོང་ས་མཆོག་དང་བོད་མིའི་སྒྲིག་འཛུགས་ཀྱི་ངོས་ནས་",
            "གྲོས་མོལ་གནང་རྒྱུའི་གྲ་སྒྲིག་ཨང་གསར་མུ་མཐུད་གནས་ཡོད་པ་མ་ཟད། ",
            "བོད་རྒྱའི་དཀའ་རྙོག་སེལ་ཐབས་བཟང་ཤོས་དེ་",
            ""
        ],
        [
            "གྲོས་མོལ་གྱི་ལམ་ནས་ཡིན་པ་",
            "རྒྱ་གཞུང་ནས་བསམ་ཤེས་ཀྱིས་གྲོས་མོལ་ཡོང་བའི་ཁོར་ཡུག་སླར་སྐྲུན་དགོས་པའི་ནན་སྐུལ་ཞུ་བཞིན་།",
            "བོད་ཀྱི་བདེན་དོན་ཞི་བའི་ལམ་ནས་རང་དབང་འཐབ་རྩོད་ལ་ཨ་རི་དང་། ",
            "ཡུ་རོབ། ",
            "རྒྱ་གར་གཙོས་པའི་འཛམ་གླིང་རྒྱལ་ཁབ་ཁག་གི་གཞུང་དང་། ",
            "གྲོས་ཚོགས། ",
            "གཞུང་འབྲེལ་དང་གཞུང་འབྲེལ་མིན་པའི་ཚོགས་པ་ཁག ",
            "བོད་དོན་རྒྱབ་སྐྱོར་ཚོགས་པ་བཅས་ཀྱི་གཙོས་རྒྱལ་སྤྱིའི་ཚོགས་པ་ཁག་དང་",
            "མི་སྒེར་སོགས་མང་པོ་ཞིག་གིས་བསྔགས་བརྗོད་དང་རྒྱབ་སྐྱོར་གནང་དང་གནང་བཞིན་པ་མ་ཟད། ",
            "ཕྱི་རྒྱལ་ཁག་ཏུ་ཡོད་པའི་རྒྱ་རིགས་ཤེས་ཡོན་ཅན་དང་མང་གཙོ་དོན་གཉེར་ཅན། ",
            "དེ་བཞིན་རྒྱ་ནག་ནང་ཡོད་པའི་རྒྱ་རིགས་གཟུར་གནས་ཤེས་ཡོན་ཅན་མང་པོས་ཡི་རང་བསྔགས་བརྗོད་ཀྱིས་རྒྱབ་སྐྱོར་ཞུ་བཞིན་།",
            "དེ་འབྲེལ་འཛམ་གླིང་མཉམ་སྦྲེལ་རྒྱལ་ཚོགས་ཀྱིས་གཙོས་ཕྱིའི་རྒྱལ་ཁབ་ཁག་མང་དག་ཅིག་གི་",
            "གྲོས་ཚོགས་ཁག་ནང་བོད་དོན་ཐོག་གཞུང་འབྲེལ་གྲོས་ཆོད་རིམ་པར་འཇོག་ཐུབ་པ་བྱུང་ཡོད་པ་དང་། ",
            "བོད་ནང་གི་གནས་སྟངས་ཆེས་ཛ་དྲག་ཏུ་འགྱུར་བཞིན་པའི་གནས་ཚུལ་རྟོག་ཞིབ་ཐུབ་རྒྱུར་ཕན་པའི་བོད་ནང་ཕར་འགྲོ་ཚུར་འོང་གི་ཁྲིམས་འཆར་ ",
            "(The Reciprocal Access to Tibet Act) ལ་ཕྱི་ལོ་ ༢༠༡༨ ཟླ་ ༡༢ ཚེས་ ༡༡ ཉིན་ཨ་རིའི་གྲོས་ཚོགས་གོང་མས་རྒྱབ་སྐྱོར་གཏན་འབེབས་གནང་བ་དང་། ",
            "༢༠༡༨ ཟླ་ ༡༢ ཚེས་ ༡༩ ཉིན་ཨ་རིའི་སྲིད་འཛིན་གྱིས་ཁྲིམས་ཡིག་དེར་མཚན་རྟགས་བཀོད་དེ་",
            "ཁྲིམས་སུ་གཏན་འབེབས་གནང་ཐུབ་པ་བྱུང་།",
            "ཁྲིམས་ཡིག་དེའི་ཐོག་ནས་བོད་ནང་གི་དངོས་ཡོད་གནས་སྟངས་",
            "འཛམ་གླིང་མི་མང་གིས་གསལ་རྟོགས་ཐུབ་རྒྱུ་དང་གཞིས་བཞུགས་བོད་མི་ཚོའི་གནས་སྟངས་བཟང་ཕྱོགས་སུ་འགྱུར་བའི་རེ་བ་ཞུ་བཞིན་།",
            "འདས་པའི་ལོ་ངོ་",
            ""
        ],
        [
            "༦༠ རིང་རྒྱ་ནག་དམར་ཤོག་སྲིད་གཞུང་གིས་བོད་གངས་ཅན་ལྗོངས་ཀྱི་",
            "སྣོད་བཅུད་ཡོངས་རྫོགས་གཏོར་བཤིག་གིས་བོད་རྒྱལ་ཁབ་དེ་འཛམ་གླིང་གི་",
            "ས་ཁྲའི་ནང་ནས་མཐོང་རྒྱུ་མེད་པ་བཟོ་ཐབས་ཀྱི་ངན་བྱུས་འདྲ་མིན་སྣ་ཚོགས་བྱས་དང་བྱེད་མུས་ཀྱང་། ",
            "བོད་གཞིས་བྱེས་གཉིས་སུ་གནས་པའི་བོད་མི་ཡོངས་ནས་",
            "འདས་པའི་དུས་ཡུན་དེའི་རིང་རང་དབང་འཐབ་རྩོད་དང་མི་རིགས་ཀྱི་ངོ་བོ་དང་། ",
            "སྐད་ཡིག རིག་གཞུང་། ",
            "གོམས་གཤིས་བཟང་པོ་སོགས་མི་ཉམས་རྒྱུན་འཛིན་གྱི་འབད་བརྩོན་ལྷོད་མེད་གནང་བར་བརྟེན་",
            "ད་ལྟའི་གནས་སྐབས་སུ་བོད་བསྟན་སྲིད་མི་རིགས་དང་བཅས་པ་གསོན་པོར་གནས་ཐུབ་པ་དེ་ནི་ལོ་ངོ་",
            "༦༠ རྗེས་ཀྱི་བོད་མི་ཚོའི་རྒྱལ་ཁ་ཡིན་པར་ངོས་འཛིན་ཆོག་པ་ཞིག་།",
            "དེ་ནི་གཙོ་བོ་༸གོང་ས་༸སྐྱབས་མགོན་ཆེན་པོ་མཆོག་དང་",
            "བོད་མི་རྒན་རབས་རྣམ་པས་ལྷག་བསམ་གཟོལ་མེད་ཀྱིས་",
            "སྐུ་ལས་བསྐྱོན་པའི་འབྲས་བཟང་ལ་སོང་དེ་རིང་གི་གོ་སྐབས་འདི་",
            "བརྒྱུད་བཀའ་དྲིན་བླ་མེད་དུ་ཆེ་ཞེས་གསོལ་འདེབས་ཞུ་རྒྱུ་།",
            "སྐད་ཡིག་ནི་མི་རིགས་ཀྱི་སྲོག་རྩ་དང་། ",
            "འཚེ་མེད་ཞི་བའི་ཐབས་ལམ་ནི་བོད་ཀྱི་བདེན་དོན་གསལ་བའི་",
            "ཐབས་ལམ་འབའ་ཞིག་ཡིིན་པ་བཅས་ལ་།",
            "དུས་རྒྱུན་དུ་༸གོང་ས་མཆོག་གི་བཀའ་སློབ་ཇི་ཕེབས་གཞི་རྩར་བཟུང་སྟེ་",
            "བོད་མི་རིགས་ཀྱི་ངོ་བོ་དང་། ",
            "སྐད་ཡིག རིག་གཞུང་སོགས་མི་ཉམས་རྒྱུན་འཛིན་དང་",
            "ཉམས་པ་སོར་ཆུད་སླད་བོད་མིའི་སྒྲིག་འཛུགས་དང་། ",
            "དགོན་སྡེ་གྲྭ་ཚང་།",
            ""
        ],
        [
            "སློབ་གྲྭ གཞུང་འབྲེལ་དང་གཞུང་འབྲེལ་མིན་པའི་ཚོགས་པ་སྐྱིད་སྡུག ",
            "གཞིས་ཆགས་ཁག་བཅས་སོ་སོའི་ནང་ཡོད་པའི་ལས་ཀྱི་སྣེ་མོ་བས་གཙོས་དགེ་བཙུན་རྣམས་དང་། ",
            "སློབ་ཕྲུག གཞིས་མི་མང་ཚོགས་བཅས་ཚང་མས་བོད་ཀྱི་བདེན་མཐའ་མ་གསལ་བར་",
            "སྙིང་སྟོབས་ཞུམ་པ་མེད་པའི་ཐོག་ནས་སོ་སོར་འཁྲིས་པའི་ལས་འགན་རྣམས་",
            "འཐུས་ཤོར་མེད་པར་རྒྱུན་སྲིང་དགོས་པའི་འབོད་སྐུལ་ཞུ་རྒྱུ་།",
            "དེ་བཞིན་རྒྱ་གར་གཞུང་མང་གིས་གཙོས་བོད་དོན་ལ་",
            "རྒྱབ་སྐྱོར་གནང་མཁན་གཞུང་དང་། ",
            "གྲོས་ཚོགས ཚོགས་སྡེ། ",
            "ཤེས་ཡོན་ཅན། ",
            "གསར་འགྱུར་ལས་རིགས་ཀྱི་མི་སྣ། ",
            "མི་མང་།",
            "སློབ་ཕྲུག ",
            "རྒྱ་རིགས་བཅས་ནས་ད་བར་བོད་དོན་ཐོག་ཁ་ཞེ་གཉིས་མེད་ཀྱིས་",
            "རྒྱབ་སྐྱོར་གནང་བར་གོ་སྐབས་འདི་བརྒྱུད་ནས་ཐུགས་རྗེ་ཆེ་ཞུ་རྒྱུ་།",
            "མཐའ་དོན་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་སྐུ་ཚེ་༸ཞབས་པད་བསྐལ་བརྒྱར་བརྟན་ཅིང་། ",
            "ཐུགས་ཀྱི་བཞེད་དགོངས་མཐའ་དག་ལྷུན་གྱིས་འགྲུབ་པ་དང་། ",
            "བོད་དོན་བདེན་མཐའ་མྱུར་དུ་གསལ་བའི་སྨོན་འདུན་ཞུ་རྒྱུ་།",
            "བོད་མི་མང་སྤྱི་འཐུས་ལྷན་ཚོགས་ཀྱིས་ཕྱི་ལོ་ ༢༠༡༩ ཟླ་ ༣ ཚེས་ ༡༠ ལ།། ",
            "།།",
            ""
        ]
    ]
}