{
    "version": "BO8665",
    "reviewed_text": [
        [
            "མང་གཙོའི་དུས་དྲན་ཐེངས་ཞེ་ལྔ་པའི་བོད་གཞུང་",
            "བཀའ་ཤག་གི་ཡོངས་ཁྱབ་གསུང་བཤད། ",
            "༄༅། །དེང་རབས་གོང་མའི་ནང་",
            "བསྐྱོད་བཞིན་པའི་འཛམ་གླིང་མིའི་སྤྱི་ཚོགས་འདིའི་ནང་",
            "མང་གཙོའི་ལམ་སྲོལ་ནི་",
            "ཆབ་སྲིད་ཀྱི་ལམ་སྲོལ་ལེགས་ཤོས་ཤིག་ཏུ་བརྩི་བ་བཞིན་",
            "ཡར་ཐོན་ཅན་གྱི་རྒྱལ་ཁབ་ཕལ་མོ་ཆེས་",
            "ལམ་སྲོལ་འདི་ལ་གཙིགས་ཆེར་འཛིན་བཞིན་པའི་སྐབས་འདིར། ",
            "བཙན་བྱོལ་བོད་མི་རྣམས་ཀྱིས་ཀྱང་",
            "༸གོང་ས་མཆོག་གི་སྐུ་དྲིན་ལས་མང་གཙོའི་ལམ་སྲོལ་",
            "འབད་མེད་དུ་བསྒྲུབས་ཐུབ་པ་འདི་ནི་",
            "རང་ཅག་གི་དམིགས་བསལ་སྐལ་བཟང་གི་ ",
            "བགོ་སྐལ་ཞིག་ཡིན་པས་དེ་རིང་གི་ཉིན་མོ་འདིར་",
            "དགའ་སྒོམ་ཡི་རངས་བྱ་དགོས་པ་།",
            "༸གོང་ས་༸སྐྱབས་མགོན་ཆེན་པོའི་ཐུགས་རྗེ་དང་",
            "བཀྲིན་ཉག་གཅིག་གིས་བཙན་བྱོལ་བོད་མིའི་སྤྱི་ཚོགས་ནང་",
            "མང་གཙོའི་འཕེལ་རིམ་ཚད་མཐོར་སླེབས་ཐུབ་པ་འདི་ནི་",
            "མ་འོངས་བོད་མི་གཞིས་བྱེས་མཉམ་འཛོམས་སྐབས་",
            "གཞིས་ཀྱི་མང་ཚོགས་ལ་ལེགས་སྐྱེས་འབུལ་རྒྱུ་གཙོ་ཆེ་བ་ཞིག་ཡོང་རྒྱུ་དང་། ",
            "བཙན་བྱོལ་དུ་གནས་རིང་ཡང་",
            "བོད་མིའི་སྤྱི་ཚོགས་ཀྱི་འཛིན་སྐྱོང་དང་",
            "སྒྲིག་འཛུགས་ཚགས་ཚུད་ཐོག་",
            "ཆོས་དང་རིག་གཞུང་ལེགས་བྱང་སྐད་ཡིག་བཅས་",
            "ཉམས་མེད་རྒྱུན་འཛིན་གྱི་ལས་དོན་",
            "ཚད་ལྡན་སྒྲུབ་པའི་ཆ་རྐྱེན་རྨད་དུ་བྱུང་བ་ཞིག་བྱུང་།",
            "༸གོང་ས་༸སྐྱབས་མགོན་ཆེན་པོའི་ཐུགས་བསྐྱེད་དང་",
            "བོད་མི་མང་ཚོགས་ཀྱི་ཆིག་བསྒྲིལ་གྱི་ནུས་པ་ལ་བརྟེན་ནས་",
            "ད་ཆ་བོད་དོན་བདེན་མཐའ་གསལ་ལ་ཉེ་བའི་དུས་སྐབས་འདིར་",
            "བོད་མིའི་སྤྱི་མཐུན་བསོད་ནམས་ཀྱི་ནུས་པ་སྨིན་རྒྱུ་",
            "གལ་གནད་ཤིན་ཏུ་ཆེ་བའི་སྐོར་ལྷ་བླའི་ལུང་བསྟན་ལྟར་",
            "སྔ་ལོ་བོད་ཤིང་སྤྲེལ་ལོ་ཧྲིལ་པོར་",
            "གཞིས་བྱེས་བོད་མི་ཡོངས་ནས་",
            "རྣམ་དཀར་ཚོགས་གསོག་གི་བྱ་བ་",
            "རླབས་ཆེ་བསྒྲུབས་ཐུབ་པ་བྱུང་བ་མ་ཟད། ",
            "འདི་ལོའང་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་",
            "དགུང་གྲངས་བདུན་ཅུར་ཕེབས་པའི་འཁྲུངས་ཚེས་དང་བསྟུན་",
            "སྔ་ལོ་ལྟར་གཞིས་བྱེས་བོད་མི་ཡོངས་ཀྱིས་དད་",
            "འབུལ་ཞལ་འདེབས་བསྡུ་རུབ་དང་འབྲེལ་གཙུག་ལག་ཁང་དང་། ",
            "གནས་ཆེན་ཁག་ཏུ་དམིགས་བསལ་",
            "མཆོད་འབུལ་ཞབས་རིམ་བསྒྲུབས་དང་སྒྲུབ་བཞིན་པ་",
            "འདི་དག་ལ་གཞིས་བྱེས་བོད་མི་ཡོངས་ཀྱིས་སྔར་བཞིན་",
            "མཐུན་འགྱུར་དང་མཉམ་རུབ་མཛད་གནང་",
            "ཡོང་བ་བསྐྱར་ནན་གྱིས་ཞུ་རྒྱུ་དང་། ",
            "༸གོང་ས་༸སྐྱབས་མགོན་ཆེན་པོའི་ལམ་སྟོན་འོག་",
            "གཉིས་སྨན་དབུ་མའི་ལམ་གྱི་སྲིད་བྱུས་ལ་བརྟེན་ནས་",
            "བོད་རྒྱ་ཞི་མོལ་གྱི་ལས་རིམ་འགྲོ་བཞིན་པའི་ནང་",
            "འདི་ལོ་ ༢༠༠༥ ཟླ་ ༦ པའི་ཟླ་མཇུག་དང་",
            "ཕྱི་ཟླ་ ༧ པའི་ཚེས་ཤར་ལ་",
            "སུད་སིའི་རྒྱལ་ས་སྦན་དུ་འབྲེལ་མོལ་ཐེངས་བཞི་པ་གནང་སྟེ་",
            "སྔ་ལོ་འབྲེལ་མོལ་ཐེངས་གསུམ་པའི་སྐབས་",
            "རྒྱ་གཞུང་གི་དྭོགས་པ་རྣམ་རྟོག་ཇི་ཡོད་",
            "འགྲེལ་བརྗོད་གནང་བ་ཁག་ལ་",
            "གསལ་བཤད་ངེས་འདྲོང་ཞུ་རྒྱུའི་གོ་སྐབས་བྱུང་སྟེ་",
            ""
        ],
        [
            "དོན་སྙིང་ལྡན་པའི་ཞི་མོལ་གྱི་ཕྱོགས་སུ་",
            "གོམ་གང་མདུན་སྤོས་ཐུབ་པ་བྱུང་བ་དང་། ",
            "འབྱུང་འགྱུར་ཡང་འབྲེལ་མོལ་མུ་མཐུད་ཀྱིས་",
            "ཞི་མོལ་འགོ་འཛུགས་ཐུབ་ཐབས་ལ་",
            "འབད་རྩོལ་སྔར་ལྷག་བྱ་རྒྱུ་ཡིན་ན་",
            "གཞིས་བྱེས་བོད་མི་ཡོངས་ནས་",
            "དེའི་ཆེད་མཐུན་པའི་ཁོར་ཡུག་སྐྲུན་ཐབས་",
            "སྔར་ལྷག་དམ་དོན་གནང་རྒྱུའི་འབོད་སྐུལ་བསྐྱར་ནན་གྱིས་ཞུ་རྒྱུ་།",
            "རྒྱ་ནག་མི་མང་སྤྱི་མཐུན་རྒྱལ་ཁབ་ཀྱི་",
            "དབུ་ཁྲིད་སྲིད་འཛིན་ཧུའུ་ཅིན་ཐའོ་མཆོག་གིས་འདི་ལོ་ཕྱི་ཟླ་ ",
            "༥ ཚེས་ ༢༧ ཉིན་མི་རིགས་ལས་དོན་ཚོགས་འདུའི་སྐབས་ ",
            "རྒྱ་ནག་ནི་མི་རིགས་མང་བའི་རྒྱལ་ཁབ་ཅིག་ཡིན་པ་དང་། ",
            "མི་རིགས་སོ་སོར་རང་ཉིད་ཀྱི་རིག་གཞུང་དང་། ",
            "གོམས་སྲོལ། ",
            "སྐད་ཡིག ",
            "ལོ་རྒྱུས་བཅས་ཀྱི་འཕེལ་རིམ་གནས་ཚུལ་མི་འདྲ་བ་",
            "ཡོད་པ་རྣམས་ལ་ཡང་དག་པའི་ལྟ་ཚུལ་འཛིན་ནས",
            "བཙན་ཤུགས་ཀྱི་ཐོག་ནས་མི་རིགས་ཀྱི་",
            "ངོ་བོ་བསྒྱུར་ཐབས་བྱེད་པའི་བྱ་ོད་",
            "མཐའ་དག་གཏན་ནས་འགོག་དགོས་",
            "ཞེས་སོགས་གསུངས་འདུག་པ་དེ་ནི་",
            "དངོས་དོན་དང་མཐུན་པ་ཡིན་པས་",
            "དོ་སྣང་ཆེན་པོས་དགའ་བསུ་ཞུ་རྒྱུ་དང་། ",
            "དེ་དོན་ཕྱག་ལེན་ལ་བཀལ་བའི་རེ་བ་བྱེད་ཀྱི་།",
            "མཐའ་དོན་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་སྐུ་ཚེ་ཁྲི་ལོར་བརྟན་པ་དང་། ",
            "བོད་དོན་བདེན་མཐའ་མྱུར་དུ་གསལ་བའི་སྨོན་འདུན་།",
            ""
        ]
    ]
}