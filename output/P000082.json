{
    "version": "P000082",
    "reviewed_text": [
        [
            "༁ྃ༔ དམ་ཆོས་སྙིང་པོ་སྐོར་ལྔ་ལས༔ ",
            "ཞལ་གདམས་སྙིང་པོ་འདུས་པ་བཞུགས་སོ༔",
            "མཛད་པ་པོ། གཏེར་ཆེན་མཆོག་གྱུར་གླིང་པ། ",
            "སངས་རྒྱས་ཆོས་དང་དགེ་འདུན་ཏེ༔",
            "སྐྱབས་གནས་དཀོན་མཆོག་གསུམ་ལ་འདུད༔ ",
            "དེ་ཡང་གངས་ཅན་ལྗོངས་ཀྱི་གནས་མཆོག་རྣམས་ལས་",
            "ཐུགས་གཏེར་ཟབ་མོ་སྦས་པའི་གནས་བརྒྱད་ཀྱི་ནང་ནས་",
            "བསྟན་པའི་བཙས་སུ་བཞག་པའི་མཛོད་ལྔ་སྒྲོམ་གསུམ་གྱི་བཅུད་དང་ལྡན་པ་",
            "ཁམས་ཀྱི་ནམ་མཁའ་མཛོད་ཀྱི་ལྷོ་ཕྱོགས་",
            "པདྨ་རྒྱས་པའི་གླིང་དུ༔ ",
            "བདག་ལྷ་སྲས་ཡེ་ཤེས་རོལ་པ་རྩལ་གྱིས་",
            "གུ་རུ་པདྨ་འཁོར་དང་བཅས་པ་སྤྱན་དྲངས༔ ",
            "རིན་པོ་ཆེའི་ཁྲི་ལ་བཞུགས་སུ་གསོལ༔",
            "སྐུ་ལ་དར་ཟབ་སྣ་ཚོགས་དང༔ ",
            "ཞལ་ལ་བཟའ་བཏུང་བཟང་པོ་སྣ་ཚོགས་ཕུལ་ནས་",
            "གསོལ་བ་བཏབ་པ༔ ",
            "ཀྱེ་ཧོཿཧོཿསངས་རྒྱས་ཀུན་དང་དགོངས་པ་གཅིག༔ ",
            "ཡན་ལག་དྲུག་ཅུའི་གསུང་དང་ལྡན༔",
            "ཐུགས་ནི་ཀུན་ཁྱབ་ནམ་མཁའ་འདྲ༔",
            ""
        ],
        [
            "འགྲོ་དོན་དུས་ལས་མི་ཡོལ་བའི༔ ",
            "རྗེ་བཙུན་ཨོ་རྒྱན་རིན་པོ་ཆེ༔ ",
            "བདག་ལ་བརྩེ་བར་དགོངས་སུ་གསོལ༔",
            "ཕྲིན་ལས་རོལ་པ་སྣ་ཚོགས་ཀྱིས༔ ",
            "འགྲོ་བ་ཡོངས་ལ་བཀའ་དྲིན་ཆེ༔",
            "ཁྱད་པར་བོད་ཡུལ་ཞབས་ཀྱིས་བཅགས༔ ",
            "ལྷ་འདྲེ་ཐམས་ཅད་དམ་ལ་བཏགས༔ ",
            "གཙུག་ལག་ཁང་བཞེངས་ཟབ་ཆོས་བསྒྱུར༔",
            "མ་འོངས་དོན་དུ་གཏེར་མང་སྦས༔ ",
            "བཀའ་དྲིན་ཆེ་བ་ཁྱོད་ལས་སུ༔ ",
            "ལྷ་སྲས་བདག་གིས་མི་རྙེད་དོ༔",
            "ཡང་ཟབ་བླ་མའི་སྒྲུབ་སྐོར་གསུམ༔ ",
            "དོན་འདྲིལ་གཅིག་དང་རྣམ་པ་བཞི༔ ",
            "ཡོངས་རྫོགས་བཀའ་འདུས་སྒྲུབ་ཆེན་དང༔ ",
            "མཁའ་འགྲོ་ཐུགས་ཀྱི་སྙིང་པོ་སོགས༔ ",
            "ཁ་ཚང་དོན་འདྲིལ་མན་ངག་རྣམས༔ ",
            "སྦས་དང་བཏོན་ཚུལ་སྤེལ་བའི་ཐབས༔ ",
            "དགོས་པའི་དོན་འབྲས་ཇི་ལྟ་བུ༔ ",
            "ཐུགས་རྗེས་དགོངས་ཏེ་",
            "བསྩལ་དུ་གསོལ༔",
            ""
        ],
        [
            "ཞེས་ཞུས་པས༔ ",
            "གུ་རུ་རིན་པོ་ཆེ་དགྱེས་པའི་",
            "འཛུམ་མདངས་དང་བཅས་ཏེ་",
            "བརྩེ་བ་ཆེན་པོས་བཀའ་བསྩལ་པ༔ ",
            "ཀྱེ་ཧོཿ ཧོཿ ",
            "གསོན་དང་འོད་གསལ་ལྷ་ཡི་རིགས༔ ",
            "མཁྱེན་བརྩེའི་བདག་ཉིད་ལྷ་སྲས་ལོ་ཙཱ་བ༔ ",
            "བདག་གི་ཐུགས་བསྐྱེད་ཟབ་མོའི་མན་ངག་རྣམས༔ ",
            "ནམ་མཁའ་མཛོད་ལ་སོགས་པའི་སྒྲུབ་གནས་བརྒྱད༔ ",
            "སོ་སོའི་ཞར་ལས་བྱུང་བཞིན་སྦས་པ་དང༔ ",
            "འདོན་པའི་སྐྱེས་བུ་ལྷ་སྲས་ཁྱོད་ཉིད་ཀྱི༔ ",
            "ཐུགས་བསྐྱེད་དག་པའི་སྤྲུལ་པ་སོགས་ཀྱིས་འདོན༔",
            "ད་ལྟའི་ཡབ་སྲས་རྗེ་འབངས་ཕལ་ཆེར་འཛོམས༔",
            "ཟབ་མོའི་གཏེར་རྙེད་དང་པོ་ཉམས་སུ་བླང༔ ",
            "དེ་ནས་རིམ་པར་ཚོད་དང་སྦྱར་ཏེ་སྤེལ༔",
            "ཟབ་ཆོས་སྤེལ་མ་དྲགས་ལ་སྡོམ་མ་དྲགས༔ ",
            "དགོངས་པ་ཉམས་སུ་བླངས་པས་དངོས་གྲུབ་ཐོབ༔",
            "བོད་ཁམས་བདེ་བའི་དཔལ་ལ་སྤྱོད་པར་བྱེད༔"
        ],
        [
            "ཁྱད་པར་ལུང་བསྟན་མདོ་བྱང་ནང་དུ་བསྟན༔",
            "དོན་གྱི་མཐར་ཐུག་ད་དུང་སྟོན་པར་འགྱུར༔",
            "ཡལ་བར་མ་དོར་ཡབ་སྲས་རྗེ་འབངས་རྣམས༔ ",
            "སྤྱི་དང་བྱེ་བྲག་བདག་གི་གདམས་པ་རྣམས༔ ",
            "ཞིབ་པར་བྲིས་ལ་སོ་སོ་ལྷན་ཅིག་སྦོས༔",
            "མ་འོངས་ལས་ཅན་འཕྲད་དུས་སྙིང་ལ་བརྣག༔ ",
            "དགོས་པ་མེད་པར་ཕྱོགས་ཙམ་མ་སྨྲ་ཞིག༔ ",
            "ལྷ་སྲས་ཉིད་ཀྱང་དགུང་ལོ་དྲུག་ཅུའི་མཐར༔ ",
            "འོད་གསལ་འཕོ་བ་ཆེན་པོའི་སྐུ་བརྙེས་ནས༔",
            "འཆི་བ་མེད་པར་མི་ཡུལ་འགྲོ་དོན་མཛད༔",
            "ས་རྟགས་དུས་བབས་ཟབ་གཏེར་འདོན་པའི་ཚེ༔ ",
            "སྐལ་ལྡན་རྣམས་ལ་རིག་པ་བཅུག་ནས་སུ༔ ",
            "སྨོན་ལམ་དབང་གིས་ཟབ་མོའི་གཏེར་དང་འཕྲད༔",
            ""
        ],
        [
            "ཐུགས་བསྐྱེད་དབང་གིས་འགྲོ་དོན་དཔག་མེད་འགྲུབ༔",
            "ཞིབ་པར་ལུང་བྱང་གཞན་དུ་གསལ་ལྟར་མཛོད༔ ",
            "ཅེས་བཀའ་བསྩལ་ནས་ཕྱི་ནང་གསང་བའི་",
            "ལུང་བྱང་དུ་མ་ཕྱག་བྲིས་སུ་བསྩལ་ཏེ་",
            "ལྷ་སྲས་བདག་གི་ཡིད་ཚིམས་པར་གྱུར་ནས",
            "ད་དུང་བདག་གིས་བསྐྱང་བའི་",
            "བོད་འབངས་རྣམས་ཀྱི་བདེ་སྡུག་བསྟན་པའི་",
            "འཕེལ་འགྲིབ་སྤང་བླང་ཕན་ཐབས་དང་",
            "བཅས་པ་ཇི་ལྟར་བགྱི༔",
            "ཞེས་གསོལ་བ་བཏབ་པས༔ ",
            "གུ་རུས་བཀའ་བསྩལ་པ༔ ",
            "ཨེ་མ་ཧོ༔ ",
            "ལྷ་ཡི་སྲས་པོ་ཡེ་ཤེས་རོལ་པ་རྩལ༔ ",
            "ཡབ་མེས་རྣམས་དང་ད་ལྟའི་བར་དག་ཏུ༔ ",
            "བོད་ཁམས་རྣམས་ལ་བཀའ་དྲིན་ཆེ་བར་མཛད༔",
            "ད་དུང་གདུང་རིགས་རྣམས་ཀྱིས་བོད་ཁམས་སྐྱོང༔",
            "མཐའ་ནས་མཐའ་རུ་ཆོས་རྒྱལ་ཡབ་སྲས་ཀྱིས༔ ",
            "བོད་འབངས་ཐུགས་རྗེས་མི་གཏང་འགྲོ་དོན་མཛད༔",
            ""
        ],
        [
            "བརྩེ་བས་དགོངས་ཏེ་",
            "བོད་འབངས་བདེ་སྡུག་སོགས༔ ",
            "ཐུགས་ལ་བརྣག་ཀུན་ཞུས་པ་ཤིན་ཏུ་ལེགས༔",
            "གདུང་རིགས་བདུད་ཀྱི་རྒྱལ་པོས་རྐྱེན་བྱས་ནས༔",
            "བོད་ཁམས་སྡུག་ལ་",
            "སྤྱོད་པའི་འགོ་ཚུགས་པས༔ ",
            "ད་ལྟའི་དུས་ལྟར་ནམ་ཡང་མི་འབྱུང་ཡང༔ ",
            "རེས་བདེ་རེས་མི་བདེ་བ་སྣ་ཚོགས་པ༔ ",
            "འགྲོ་བ་རྣམས་ཀྱི་བཟང་ངན་སྤྱོད་པར་རག༔",
            "ཆོས་རྒྱལ་ཆེན་པོའི་བཀའ་ཡི་གདམས་པ་ལྟར༔ ",
            "ཕྱི་ནང་གསང་གསུམ་བོད་ཁམས་བདེ་ཐབས་རྣམས༔ ",
            "ཐུགས་བསྐྱེད་རྣམ་པར་དག་པས་ཞིབ་པར་སྒྲུབས༔",
            "དེ་བཞིན་བསྟན་པའི་འཕེལ་འགྲིབ་འབྱུང་བའི་རྐྱེན༔ ",
            "རབ་ཏུ་བྱུང་དང་སྔགས་པའི་སྡེ་གཉིས་ཀྱི༔ ",
            "སྤྱོད་པ་བཟང་ངན་ཅི་བྱེད་དེ་ལ་རག༔",
            ""
        ],
        [
            "དེ་ཕྱིར་མཁན་སློབ་གཉིས་ཀྱི་བསླབ་བྱ་ལྟར༔ ",
            "སྤང་བླང་ཚུལ་བཞིན་བགྱིས་ན་བསྟན་པ་འཕེལ༔",
            "བཀའ་ཆེམས་གསུམ་པོ་ཞིབ་པར་ཡི་གེར་བྲིས༔",
            "གཏེར་དུ་སྦོས་ལ་སྨོན་ལམ་ཡང་ཡང་ཐོབས༔ ",
            "ཞེས་པ་ལ་སོགས་པའི་བོད་ཁམས་བདེ་ཐབས་ཀྱི་",
            "ཆོས་བཅུ་མན་ངག་ཕྲ་མོ་དང་བཅས་པ་བསྩལ་ཞིང༔",
            "དེ་ལ་བཀའ་ཆེམས་རྒྱས་བསྡུས་འབྲིང་གསུམ༔ ",
            "ཤིན་ཏུ་བསྡུས་པ་དང་བཞི་ལས༔ ",
            "སྙིང་པོར་འདུས་པ་འདི་ལྟ་སྟེ༔",
            "རྟ་ལོ་དཔྱིད་ཟླ་ར་བའི་",
            "ཚེས་བཅུ་ལ་ར་ས་འཕྲུལ་སྣང་གི་",
            "གཙུག་ལག་ཁང་ཆེན་པོར་",
            "བདག་གི་ཡབ་རྒྱལ་པོ་ཁྲི་སྲོང་ལྡེའུ་བཙན་གྱིས་",
            "སྲས་གསུམ་བློན་འབངས་རྣམས་བསྡུས་ཏེ་",
            "མ་འོངས་པའི་བོད་འབངས་རྣམས་ལ་",
            "བཀའ་ཆེམས་ཞིབ་ཏུ་གདམས་ཤིང༔ ",
            "རྡོ་རིང་གི་ལོགས་སུ་བཏབ་པ་དང༔ ",
            "ཡི་གེར་བྲིས་ཏེ་"
        ],
        [
            "གཏེར་དུ་སྦས་པ་ནི༔ ",
            "མ་འོངས་བདག་གི་གདུང་རྒྱུད་ལ་སོགས་པའི༔ ",
            "བོད་ཁམས་སྐྱོང་བའི་རྒྱལ་པོ་བྱེད་པ་རྣམས༔ ",
            "གདུང་རྒྱུད་མ་བསྣོར་ཡབ་མེས་ལུགས་སྲོལ་ཟུངས༔",
            "ཡ་རབས་གཟེངས་བསྟོད་མ་རབས་གཉའ་ནས་ནོན༔",
            "ངན་པ་ཚར་ཆོད་ཕུང་བྱེད་མེད་པར་གྱིས༔ ",
            "རྒྱལ་ཁྲིམས་གསེར་གྱི་གཉའ་ཤིང་ལྗིད་ལ་དྲང༔",
            "ཆོས་ཁྲིམས་དར་གྱི་མདུད་བསྡམ་ཁོང་སློད་ལ༔",
            "རྒས་པར་བཀུར་བསྟི་དྲིན་ལ་ལན་བཟང་གསོས༔",
            "མཛའ་ལ་གཞུང་བཟང་ཉེ་ལ་ཕྱི་ཐག་སྲིངས༔ ",
            "ཁྱད་པར་དགེ་བ་བཅུ་ཡི་ཁྲིམས་བཅས་པས༔ ",
            "སྐྱེ་དགུ་འདིར་བདེ་ཕྱི་མར་ཐར་པ་ཐོབ༔",
            ""
        ],
        [
            "ལོངས་སྤྱོད་སྤེལ་ཞིང་གསོག་པ་ཆོས་ལ་གཏང༔ ",
            "བྱ་བ་བྱས་དང་ནོར་ཡོད་དོན་ལྡན་འགྱུར༔",
            "རབ་བྱུང་སྔགས་པའི་སྡེ་གཉིས་དབུ་འཕང་བསྟོད༔",
            "འགྲོ་བའི་བདེ་སྐྱིད་རྒྱལ་བའི་བསྟན་ལ་རག༔",
            "ཐུགས་སྒམ་བཀའ་བཙན་རྒྱལ་པོའི་ལུགས་སྲོལ་ཡིན༔",
            "མང་པོར་མི་སྨྲ་གཅིག་གིས་དོན་ཆེན་མཛོད༔ ",
            "གཡེམ་ལ་མ་དགའ་འཛངས་ལ་སྲིད་སྤེལ་བ༔ ",
            "རྒྱལ་པོའི་སྲི་ཞུ་བཙུན་མོའི་ཆོས་ལུགས་ཡིན༔",
            "རྒྱལ་པོའི་བཀའ་ཁུར་འབངས་རྣམས་བྱམས་པས་སྐྱོང༔",
            ""
        ],
        [
            "ཕྱོགས་རིས་མེད་པ་བློན་པོ་མཁས་པ་ཡིན༔",
            "ཆོས་ལ་དད་ཅིང་ཡ་རབས་རྒྱལ་པོར་བསྐུར༔ ",
            "གང་དུ་གུས་འདུད་མཁས་པ་ལྷ་འབངས་ཡིན༔",
            "དེ་ལྟར་རྒྱལ་པོ་གསེར་གྱི་རི་བོ་བརྗིད༔ ",
            "སྲས་ཡུམ་བློན་འབངས་རིན་ཆེན་རི་བྲན་བཞིན༔ ",
            "བཀོད་ལེགས་གཡོ་མེད་མཐའ་གྲུ་ཐབས་ཀྱིས་ནོན༔",
            "དེ་ལྟར་ཚུལ་བཞིན་བགྱིས་ན་བོད་ཁམས་བདེ༔",
            "དེ་ནི་ཕྱི་ཡི་བཀའ་ཆེམས་བཞག་པའོ༔",
            "ས་མ་ཡ༔ ",
            "བོད་ལ་བཀའ་དྲིན་ཆེ་བ་བདག་ཡིན་པས༔ ",
            "བྱས་པ་དྲིན་གཟོ་མཆོད་ན་རྟེན་འབྲེལ་ལེགས༔",
            ""
        ],
        [
            "བང་སོ་མཆོད་པ་ཡབ་མེས་བོན་གྱི་ལུགས༔ ",
            "ཕྱག་སྲོལ་མ་ནུབ་དཀོར་ཆ་རིམ་པར་སྐྱོལ༔",
            "ད་ལྟ་སོ་སོའི་སྐྱེ་བོའི་ཚུལ་འཛིན་ཀྱང༔ ",
            "ཕྱི་ལྟར་མངའ་འབངས་སྤེལ་ཞིང་བསྟན་པ་མཆོད༔",
            "ནང་ལྟར་མདོ་སྔགས་གཉིས་ལ་མཁས་པར་སྦྱང༔",
            "གསང་བ་བསྐྱེད་རྫོགས་གཉིས་ལ་དྲོད་ཐོབ་པས༔ ",
            "ཕྱི་རབས་རྒྱལ་པོས་ཉམས་ལེན་དེ་ལྟར་གྱིས༔ ",
            "རྟེན་འབྲེལ་ཆེ་བས་སྐུ་གཟུགས་ལེགས་པར་བཞེངས༔ ",
            "བཀའ་ཆེམས་བསྒྲག་ཅིང་དེ་དོན་ཚུལ་བཞིན་སྤྱོད༔",
            "མཚན་ནས་འབོད་ཅིང་གསོལ་བ་ཡང་ཡང་ཐོབས༔ ",
            "ང་ཉིད་སྤྱི་བོར་བསྒོམས་པས་བྱིན་རླབས་འཇུག༔",
            "སྙིང་གར་བསྒོམས་པས་ལུགས་གཉིས་བློ་གྲོས་རྒྱས༔",
            ""
        ],
        [
            "རང་གསལ་བཏབ་པས་",
            "སྲིད་ཞིའི་དཔལ་རྣམས་འདུ༔",
            "དེ་ནི་ཟབ་མོ་ནང་གི་ཞལ་གདམས་ཡིན༔",
            "ས་མ་ཡ༔ ",
            "འཇམ་དཔལ་ངོ་བོ་ཆོས་རྒྱལ་ང་ཉིད་དང༔ ",
            "དབྱངས་ཅན་སྤྲུལ་པ་ཡེ་ཤེས་མཚོ་རྒྱལ་གཉིས༔ ",
            "ཡབ་ཡུམ་འཁྲིལ་སྦྱོར་བསྒོམས་པའི་ཐུགས་ཀ་རུ༔ ",
            "འཇམ་དཔལ་ཡབ་ཡུམ་བསྒོམས་པའི་སྤྱི་གཙུག་ཏུ༔ ",
            "གུ་རུ་པདྨ་ལྷ་ལྕམ་ཡབ་ཡུམ་སྒོམས༔",
            "ཟུང་འཇུག་བདེ་བའི་སྒྲ་དང་འོད་ཟེར་གྱིས༔ ",
            "སྒྲིབ་པ་ཀུན་སྦྱངས་འཕགས་མཆོད་བྱིན་རླབས་བསྡུས༔",
            "འགྲོ་བའི་སྒྲིབ་སྦྱངས་དག་པའི་འཁོར་ལོར་སྒོམས༔",
            "བདེ་ཆེན་འབར་ཞིང་"
        ],
        [
            "ཤེས་རབ་རྩོལ་མེད་འཆར༔ ",
            "ཁྱད་པར་ལྷ་སྣང་འོད་གསལ་དབྱིངས་སུ་ཐིམ༔ ",
            "མ་བཅོས་གཉུག་མའི་ངང་ལ་བཞག་པའི་ཚེ༔ ",
            "ཡིད་བྱེད་བྲལ་བ་སྟོང་གསལ་ཟབ་མོའི་དོན༔ ",
            "མངོན་དུ་གྱུར་པས་འཇམ་དཔལ་རྡོ་རྗེ་འགྲུབ༔",
            "དེ་ནི་གསང་བའི་སྙིང་ཐིག་ཟབ་མོ་འོ༔",
            "ས་མ་ཡ་རྒྱ་རྒྱ༔ ",
            "ཁ་ཐ༔ ",
            "གུ་ཧྱ༔ ",
            "དཔལ་གྱི་བསམ་ཡས་གཙུག་ལག་ཁང་གི་",
            "མདུན་དུ་ཆོས་ཀྱི་ཁྲི་ཆེན་པོ་བརྩིགས་པའི་",
            "ཁར་མཁན་པོ་བོ་དྷི་སཏྭ་བཞུགས་ཤིང་",
            "གཎྜིའི་སྒྲས་བསྐུལ་ཏེ་",
            "དགེ་སློང་དང་དགེ་ཚུལ་གྱི་ཚོགས་འདུས་པ་རྣམས་",
            "ལ་ཞལ་ཆེམས་འདི་གསུངས་སོ༔",
            "ཀྱེ༔ ",
            "ཚེ་དང་ལྡན་པ་ཀུན་ཉོན་ཅིག༔",
            "སྟོན་པའི་སོ་སོ་ཐར་འདི་ནི༔ ",
            "འགྲོ་བ་རྣམས་ཀྱི་མགོན་དང་སྐྱབས༔ ",
            "སྟོན་པའི་འདུལ་བ་འཛིན་པ་རྣམས༔ ",
            "འགྲོ་བ་རྣམས་ཀྱི་མཆོད་པའི་གནས༔ ",
            "ཚེ་དང་ལྡན་པ་ཉམས་གྱུར་ན"
        ],
        [
            "སྟོན་པའི་བསྟན་པ་འཇིག་པར་འགྱུར༔",
            "འགྲོ་བ་རྣམས་ནི་བསླུ་བར་འགྱུར༔",
            "ཉམས་པ་དེ་དག་ངན་འགྲོར་འགྲོ༔",
            "འཁོར་ལོའི་མདོ་ལས་བསྟན་པ་ལྟར༔ ",
            "བདུད་ཀྱི་ལས་ནི་འདིར་འབྱུང་བས༔ ",
            "དེ་ནི་ཀུན་གྱིས་སྤང་བྱ་སྟེ༔",
            "རྒྱལ་སྲིད་དག་ལ་དགའ་བ་མེད༔",
            "དགེ་སློང་རྒྱལ་པོ་བྱེད་གྱུར་ན༔",
            ""
        ],
        [
            "དེ་ནི་བདུད་ཀྱི་ལས་ཡིན་པས༔ ",
            "རྒྱལ་བའི་བསྟན་པ་འཇིག་པའི་རྐྱེན༔ ",
            "ལོངས་སྤྱོད་རྣམས་ལ་རུང་བ་མེད༔",
            "ཞལ་ལྕེ་བྱེད་རྣམས་ཕུང་བར་འགྱུར༔",
            "འདུན་ན་འདོན་པ་བྱེད་གྱུར་ན༔",
            "དགེ་སློང་ཕམ་ཞིང་རྒྱལ་ཁྲིམས་ཉམས༔ ",
            "སྟོན་པའི་བསྟན་ལ་རྨ་འབྱིན་པའི༔ ",
            "བདུད་ཀྱི་ལས་ཏེ་སྤང་བར་རིགས༔ ",
            "བུད་མེད་དག་ལ་རུང་བ་མེད༔",
            "དགེ་སློང་ཁྱིམ་ལ་གནས་གྱུར་ན༔",
            ""
        ],
        [
            "ཁྱིམ་པ་ཐམས་ཅད་སུན་འབྱིན་ཅིང༔ ",
            "དགེ་སློང་དེ་ནི་ཉེས་པར་སྤྱོད༔",
            "བདུད་ཀྱི་ལས་ཏེ་སྤང་བར་རིགས༔ ",
            "སོ་སོ་ཐར་པའི་མདོ་འདི་ནི༔ ",
            "སྟོན་པ་མྱ་ངན་འདས་འོག་ཏུ༔ ",
            "དགེ་འདུན་རྣམས་ཀྱི་སྟོན་པར་གསུངས༔",
            "འདི་ལ་ཤིན་ཏུ་གུས་པར་གྱིས༔ ",
            "བྱ་བ་ཉུང་ལ་དོན་ཉུང་བས༔ ",
            "སྟོན་པའི་དམ་ཆོས་སྐྱོང་བར་གྱིས༔ ",
            "དེ་ནི་ཕྱི་ཡི་ཞལ་ཆེམས་སོ༔",
            "ཀྱེ༔ ",
            "ཚེ་དང་ལྡན་པ་ཀུན་ཉོན་ཅིག༔",
            "མ་འོངས་དུས་སུ་དགེ་སྦྱོང་རྣམས༔ ",
            "དགེ་སྦྱོང་ཆོས་བཞི་མི་ལྡན་པས༔ ",
            "ཁྲོ་བ་རྣམས་ལ་སླར་ཁྲོ་བས༔ ",
            "དགེ་སློང་ཕམ་པའི་རྒྱུ་རུ་བྱེད༔",
            "གཤེ་བ་རྣམས་ལ་སླར་གཤེ་བས༔ ",
            "རྒྱལ་བའི་བསྟན་པ་རིས་སུ་ཆད༔",
            ""
        ],
        [
            "རྡེག་པ་རྣམས་ལ་སླར་རྡེག་པས༔ ",
            "དགེ་སློང་གཡུལ་དུ་ཆས་ནས་སུ༔ ",
            "སྟོན་པའི་བསྟན་པ་མྱུར་དུ་བཤིག༔",
            "དེ་ནི་བདུད་ཀྱི་དགེ་སྦྱོང་ཡིན༔",
            "བདུད་ལས་རང་གིས་མི་ཤེས་པས༔ ",
            "ཞལ་ཆེམས་སྒྲོགས་ཤིང་བག་ཡོད་ཀྱིས༔ ",
            "བཟོད་པ་དམ་པ་བརྟེན་པ་དང༔ ",
            "དཀའ་ཐུབ་སྤོང་བའི་བརྟུལ་ཞུགས་ཀྱིས༔ ",
            "རྟག་ཏུ་དགོན་དུ་གནས་པར་གྱིས༔ ",
            "མ་འོངས་ཚེ་དང་ལྡན་པ་ལ༔",
            "བར་ཆད་ཁོང་ཁྲོ་འདི་འབྱུང་བས༔ ",
            "སྤྱོད་ལམ་ཞི་ཞིང་དུལ་བར་གྱིས༔ ",
            "སྟོན་པའི་བསྟན་པ་རིན་ཆེན་འདི༔ ",
            "གངས་ཅན་ལྗོང་དུ་ངས་གསལ་བས༔ ",
            "བདག་གི་རྗེས་སུ་ཞུགས་ནས་ཀྱང༔ ",
            "སྟོན་པའི་བསྟན་པ་མཆོག་ཏུ་ཟུངས༔",
            ""
        ],
        [
            "ལྷ་གཅིག་ཁྲི་སྲོང་ལྡེའུ་བཙན་དང༔ ",
            "རྗེ་བཙུན་པདྨ་ས་བྷ་བ༔ ",
            "ཁོ་བོ་བོ་དྷི་སཏྭ་ཡིས༔ ",
            "བཀའ་ཁྲིམས་བཅས་པ་ཇི་བཞིན་དུ༔ ",
            "ཚེ་དང་ལྡན་རྣམས་བྱ་དགོས་སོ༔",
            "རྒྱལ་བའི་བསྟན་པ་ཉམས་དམའ་ཞིང༔",
            "ཚེ་དང་ལྡན་པ་ཉམ་ཐག་ན༔",
            "སྟོན་པའི་ཐུགས་རྗེ་བསྐུལ་བར་གྱིས༔ ",
            "ང་ལ་གསོལ་བ་ཡང་ཡང་ཐོབས༔ ",
            "ཕྱི་ལྟར་འདུལ་ཁྲིམས་ལེགས་པར་སྲུངས༔",
            "ནང་ལྟར་བྱང་ཆུབ་སེམས་འབྱོངས་ནས༔",
            "གསང་བ་སྔགས་ཀྱི་གྲུབ་པ་བརྙེས༔ ",
            "ལྕང་ལོ་ཅན་དུ་མངོན་འཚང་རྒྱ༔ ",
            "གསང་བའི་བདག་པོར་དབྱེར་མེད་ཅིང༔ ",
            "སྤྲུལ་པས་བོད་ཀྱི་བསྟན་པ་སྐྱོང༔",
            ""
        ],
        [
            "དེ་ཕྱིར་བྱིན་རླབས་ངེས་པར་འཇུག༔",
            "བདག་གིས་བསླབས་པ་དེ་བཞིན་དུ༔ ",
            "ཕྱི་ལྟར་འདུལ་ཁྲིམས་མ་ཉམས་ཤིང༔ ",
            "ནང་ལྟར་བྱང་ཆུབ་སེམས་སྦྱོངས་ལ༔",
            "གསང་བ་སྔགས་ཀྱི་རིམ་གཉིས་སྒོམས༔",
            "སྤྱིིར་ནི་རྒྱལ་བའི་སྐུ་གསུང་ཐུགས༔ ",
            "ལེགས་པར་བཞེངས་ལ་བཀུར་སྟི་བྱ༔",
            "རྟེན་འབྲེལ་བདག་གི་སྐུ་བཞེངས་ནས༔",
            "བཀའ་ཆེམས་བསྒྲགས་ལ་སེམས་བསྐྱེད་བྱ༔",
            ""
        ],
        [
            "མདུན་གྱི་ནམ་མཁར་སྤྱན་དྲངས་ལ༔",
            "ཕྱག་འཚལ་མཆོད་བསྟོད་གསོལ་འདེབས་ན༔",
            "རྣམ་དག་ཚུལ་ཁྲིམས་ལེགས་པར་འགྱུར༔",
            "རང་གི་སྙིང་གར་གསལ་བསྒོམས་པས༔ ",
            "བྱང་ཆུབ་སེམས་མཆོག་འབྱོངས་པར་འགྱུར༔",
            "དབྱེར་མེད་སྐུ་ཡི་ང་རྒྱལ་གཟུང༔",
            "དངོས་གྲུབ་ཐོབ་ཅིང་དགེ་འདུན་འདུ༔",
            ""
        ],
        [
            "དེ་ནི་ནང་གི་ཞལ་ཆེམས་སོ༔",
            "ཐམས་ཅད་སྟོང་ཉིད་ངང་དུ་གཞག༔",
            "གཟུགས་ནས་རྣམ་མཁྱེན་བར་དག་ཏུ༔ ",
            "ཐམས་ཅད་རང་བཞིན་མེད་པར་གནས༔ ",
            "སེམས་ཉིད་གཟུང་འཛིན་གྱིས་སྟོང་པས༔ ",
            "རིས་མེད་བདག་གཞན་བྲལ་བ་ཡི༔ ",
            "སྤྲོས་པ་མེད་པའི་ངང་ལ་ཞོག༔",
            "དེ་ནི་གསང་བའི་སྙིང་ཏིག་གོ༔",
            "ས་མ་ཡ༔ ",
            "ཡར་ལུང་དཔལ་གྱི་ཁྲ་འབྲུག་གི་",
            "གཙུག་ལག་ཁང་ཆེན་པོར་",
            "སྔགས་འཆང་པདྨ་འབྱུང་གནས་ཀྱིས་",
            "རྗེ་འབངས་རིག་སྔགས་འཛིན་པ་ཐམས་ཅད་བསྡུས་ཏེ་",
            "བཀའ་བསྩལ་པ༔ ",
            "ཀྭ་ཡེ༔ ",
            "གསང་སྔགས་འཛིན་པའི་རིག་འཛིན་རྣམས༔ ",
            "དབང་གིས་མ་སྨིན་གསང་སྔགས་སྒོར་མ་འཇུག༔",
            ""
        ],
        [
            "སྨིན་བྱེད་དབང་གི་རྩ་བ་བླ་མ་ཡིན༔",
            "བླ་མ་སངས་རྒྱས་དངོས་སུ་མ་མཐོང་ན༔",
            "དེ་ཡི་རྒྱུད་ལ་ཡོན་ཏན་མི་སྐྱེ་བས༔ ",
            "གསང་སྔགས་དམ་ཚིག་རྩ་བ་བླ་མ་ཡིན༔",
            "དམ་ཚིག་མེད་པས་བསྒྲུབ་པས་འགྲུབ་མི་འགྱུར༔",
            "གྲུབ་པ་མ་ཐོབ་སྔགས་པའི་གྲུབ་མཐའ་མེད༔",
            "དང་པོ་བླ་མ་མཉེས་པ་གསུམ་གྱིས་བསྟེན༔",
            ""
        ],
        [
            "བར་དུ་སྒོམ་སྒྲུབ་སྙིང་པོ་བླ་མ་བསྟེན༔",
            "ཐ་མ་འབྲས་བུ་བླ་མའི་གོ་འཕང་ཐོབ༔",
            "བླ་མ་མ་འགྲུབ་ཡི་དམ་འགྲུབ་མི་སྲིད༔ ",
            "བླ་མ་མ་མཉེས་མཁའ་འགྲོ་ག་ལ་འདུ༔",
            "དགོངས་པ་མ་འགྲུབ་ཆོས་སྐྱོང་ཕྲིན་ལས་གཡེལ༔ ",
            "ཐུན་མོང་མཆོད་པས་མཉེས་པར་མ་བྱས་ན༔",
            "ཐུན་མོང་དངོས་གྲུབ་ཐམས་ཅད་འཐོབ་མི་འགྱུར༔",
            "ཟང་ཟིང་བདོག་རྒུ་ཚང་སྤྲུགས་བླ་མར་འབུལ༔ ",
            "བླ་མའི་སྐུ་མཉེས་སྐུ་ཡི་དངོས་གྲུབ་ཐོབ༔",
            ""
        ],
        [
            "བླ་མའི་གསུང་མཉེས་གསུང་གི་དངོས་གྲུབ་ཐོབ༔",
            "བླ་མའི་ཐུགས་མཉེས་ཐུགས་ཀྱི་དངོས་གྲུབ་ཐོབ༔",
            "བླ་མར་ལོག་ལྟ་རང་ཉིད་དམྱལ་བར་འགྲོ༔",
            "བླ་མར་བརྙས་ན་རང་ཉིད་དམན་སར་འབེབ༔ ",
            "བླ་མ་སངས་རྒྱས་དངོས་སུ་མཐོང་གྱུར་ན༔",
            "རང་ཉིད་སངས་རྒྱས་ལྟ་བུར་གཞན་གྱིས་བཀུར༔",
            "མོས་གུས་མཐར་ཕྱིན་ས་ལམ་མཐར་ཕྱིན་པས༔ ",
            "དེ་ཕྱིར་བླ་མའི་རྣལ་འབྱོར་མཆོག་ཏུ་ཟབ༔",
            ""
        ],
        [
            "བླ་མའི་དམ་ཚིག་མཆོག་ཏུ་དག་གྱུར་ན༔",
            "གསང་སྔགས་དམ་ཚིག་ཐམས་ཅད་ངང་གིས་དག༔ ",
            "དམ་ཚིག་གཙང་བས་བསམ་པ་ལྷུན་གྱིས་འགྲུབ༔",
            "རིགས་བཟང་རྒྱུད་འཕེལ་ཆོས་ཀྱི་ལོངས་སྤྱོད་རྒྱས༔",
            "རྩོལ་མེད་ཟབ་མོའི་དོན་དམ་མྱུར་དུ་རྟོགས༔",
            "ད་ལྟ་བཞུགས་དང་སླད་ནས་འབྱོན་འགྱུར་རྣམས༔ ",
            "བླ་མའི་དམ་ཚིག་མཆོག་ཏུ་བསྲུང་བར་གྱིས༔ ",
            "ཕྱི་ནང་གསང་བའི་གདམས་ངག་འདིར་འདུས་པས༔ ",
            "འདི་ལས་ཟབ་པའི་ཞལ་ཆེམས་གཞག་རྒྱུ་མེད༔",
            "མངའ་བདག་མཆོག་དང་བོ་དྷི་སཏྭ་དང༔ ",
            "བདག་གི་ཞལ་ཆེམས་བཟང་པོ་འདི་རྣམས་ནི༔ ",
            "མ་འོངས་དོན་དུ་ཟབ་མོའི་གཏེར་དུ་སྦོས༔",
            ""
        ],
        [
            "ས་མ་ཡ༔ ",
            "དེ་ལྟར་བཀའ་ཡི་ཞལ་ཆེམས་འདི་གསུམ་དང༔ ",
            "བོད་ལ་བཀའ་དྲིན་ཆེ་བའི་རྗེ་བཙུན་གསུམ༔ ",
            "སྒྲུབ་པའི་མན་ངག་ལས་ཚོགས་ཟབ་མོ་རྣམས༔ ",
            "ཟབ་རྒྱས་སྐུ་གསུང་ཐུགས་ཀྱི་གནས་སུ་སྦས༔ ",
            "བོད་ཁམས་སྤྱི་ཡི་བསོད་ནམས་བཟང་པོར་སྨིན༔",
            "རྟེན་འབྱུང་ལེགས་པས་ས་སྟེང་ཐོན་ནས་ཀྱང༔ ",
            "གུ་རུ་པདྨའི་ཐུགས་ཀྱི་བྱིན་རླབས་ཀྱིས༔ ",
            "ཡོན་མཆོད་རྗེ་འབངས་སྐྱེ་སྲིད་སྤྲུལ་པའི་ཚོགས༔ ",
            "མ་འོངས་གངས་རིའི་ལྗོངས་སུ་དུས་གཅིག་འབྱུང༔",
            "བོད་ཁམས་བདེ་ཐབས་རྒྱ་ཆེར་བརྩོན་པ་ཡིས༔ ",
            "རྒྱལ་བའི་བསྟན་པ་ཡུན་རིང་གནས་པ་དང༔ ",
            "མཐའ་བཞིའི་ཀླ་ཀློ་ངང་གིས་བཟློག་པ་དང༔ ",
            "བོད་ཁམས་བདེ་ཞིང་སྐྱིད་པའི་དཔལ་ཐོབ་ནས",
            "བདག་གི་རྒྱལ་སྲས་སྤྱོད་པ་རླབས་ཆེན་རྣམས༔ ",
            "ཟབ་མོའི་ཆོས་འདིར་འཕྲད་ནས་"
        ],
        [
            "དོན་བསྒྲུབས་པས༔ ",
            "ཆབས་ཅིག་ལྷུན་གྲུབ་སྨོན་ལམ་མཐའ་བཙན་པ༔ ",
            "དེ་ཡི་དུས་སུ་འབྱུང་བར་ཐེ་ཚོམ་མེད༔",
            "ཀུན་འདུས་རྒྱས་པ་ནམ་མཁའ་མཛོད་དུ་སྦས༔ ",
            "མདོ་བྱང་ལུང་བསྟན་ལེའུ་བདུན་པ་བཞིན༔ ",
            "ཁམས་ཀྱི་ཕྱོགས་སུ་ཆོས་བདག་ཉེར་ལྔ་འདུས༔",
            "དབུས་གཙང་ཕྱོགས་སུ་སུམ་ཅུ་ཐོལ་གྱིས་འབྱུང༔",
            "མངའ་རིས་མོན་གྱི་ཡུལ་ནས་ཉེར་བརྒྱད་རྣམས༔ ",
            "དུས་གསུམ་གཟིགས་པ་གུ་རུས་ལུང་བསྟན་བཞིན༔ ",
            "ང་ཡི་སྐྱེ་བའི་ཐ་མ་དེ་ལ་འདུན༔",
            "ཕྲིན་ལས་ཆབ་སྲིད་འཕེལ་ན་སྤེལ་རེ་རན༔ ",
            "བོད་ཁམས་ཡོངས་ལ་ཕྲིན་ལས་ཁྱབ་གྱུར་པས༔ ",
            "དེ་ཚེ་བདེ་ཐབས་ཆོས་བཅུའི་དགོངས་དོན་འགྲུབ༔",
            "ཡལ་བར་མ་དོར་དམ་ཚིག་ས་མ་ཡ༔ ",
            "ཞེས་བཀའི་ནན་ཐག་བཏབ་སྟེ་"
        ],
        [
            "ཡི་གེ་འདི་བཅས་སྙིང་པོའི་གདམས་པ་ལྔ༔ ",
            "བོད་ལ་དགེ་བ་བོན་གྱི་ཚེ་གཡང་གི་སྐོར༔ ",
            "རྩ་གསུམ་སྒྱུ་འཕྲུལ་དྲ་བའི་ཁ་བྱང་གི་ཤོག་དྲིལ་བཅས༔",
            "ལྷ་སྲས་བདག་དང་ཇོ་མོ་མཚོ་རྒྱལ་གཉིས་",
            "རྫུ་འཕྲུལ་གྱིས་ཕྱིན་ཏེ༔",
            "ཁམས་ཀྱི་དཀར་མོ་སྟག་ཚང་སེང་གེ་བསམ་འགྲུབ་ཀྱི་",
            "ཀེའུ་ཚང་གི་གསང་ཕུག་གོང་མའི་སྒོ་གདོང་དུ་སྦས་པའི་ཚེ༔ ",
            "གུ་རུ་རིན་པོ་ཆེ་སྐད་ཅིག་གློག་འཁྱུགས་པ་ལྟར་བྱོན་ནས་ཤིས་པ་བརྗོད་དེ་",
            "རབ་ཏུ་གནས་ཤིང་མེ་ཏོག་གི་ཆར་བསྙིལ༔ ",
            "སྨོན་ལམ་རྒྱ་ཆེར་མཛད་པས་དོན་དང་ལྡན་པར་ངེས་སོ༔",
            "ས་མ་ཡ་རྒྱ་རྒྱ་རྒྱ༔ ",
            "ཟབ་རྒྱ༔ ",
            "གཏེར་རྒྱ༔ ",
            "གཏད་རྒྱ༔ ",
            "སྤྲུལ་པའི་གཏེར་ཆེན་མཆོག་གྱུར་གླིང་པས་",
            "བོད་ཁམས་བཀྲ་ཤིས་འབྱུང་བའི་གནས་ཀྱི་བྱེ་བྲག་",
            "རོང་རྨེ་དཀར་མོ་སྟག་ཚང་གི་གུ་རུའི་གསང་ཕུག་གོང་མའི་གཡས་གདོང་།",
            ""
        ],
        [
            "སྤྱན་དྲངས་པའི་མཆོང་ཤོག་བརྡའི་",
            "ཡིག་རིགས་མི་འདྲ་བ་དྲུག་ལས་",
            "ཕྲིན་ལས་འགྲོ་འདུལ་དབང་གི་",
            "གནས་མཆོག་རི་བོ་དབང་ཞུའི་",
            "སྙིང་པོ་ཟླ་གམ་དབང་ཆེན་ཕུག་ཏུ་",
            "གཏན་ལ་ཕབ་པའི་ཡི་གེ་པ་ནི་",
            "པདྨ་གར་དབང་བློ་གྲོས་མཐའ་ཡས་ཀྱིས་",
            "བགྱིས་པ་དགེ་ལེགས་འཕེལ།། །།",
            ""
        ]
    ]
}