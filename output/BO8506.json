{
    "version": "BO8506",
    "reviewed_text": [
        [
            "མི་ཚེའི་དོན་སྙིང་ངོ་མ། ",
            "པ་ཁྲི་རི་ཤི་ཡ་ཨེ་ཧྥི་ལེ་མེང་གིས་།",
            "མིག་ཟུམ་ཙམ་གྱི་དུས་ཡུན་ནང་།། ",
            "ལོ་ཟླ་ཕྱིར་འོང་མེད་པར་སོང་།།",
            "དགའ་དང་སྐྱོ་བའི་སྐབས་དག་ཀྱང་།། ",
            "དེ་དང་མཉམ་དུ་འཕུར་ནས་མེད།།",
            "ཁོ་བོ་དགའ་སའི་སྐྱེ་བོ་དག །",
            " ཚུར་ལ་འོངས་ཤིང་ཕར་སོང་ཡང་།། ",
            "འཇིག་རྟེན་འཁོར་མཚམས་མ་ཆད་པས།། ",
            "ཀུན་ཀྱང་སྔར་གྱི་རྒྱུན་སྐྱོང་ངོ་།།",
            "འཐབ་དང་རྩོད་པས་གང་བ་ཡི།། ",
            "མི་ཚེ་སླ་བའི་སྐབས་མི་སྲིད།། ",
            "ཆུད་ཟོས་བཏང་བའི་དུས་སྐབས་ཁྲོད།། ",
            "གལ་ཆེའི་སྐབས་ནི་ཇི་སྙེད་མཆིས།།",
            "རང་ཉིད་རང་རྐང་ཐོག་ཏུ་ལངས།།",
            ""
        ],
        [
            "རང་གི་ལམ་ཡང་བརྙེད་པ་ཉིད།། ",
            "མཚན་འགའ་མིག་ཆུས་བརླན་ནའང་།། ",
            "སྐྱ་མདས་གསར་པའི་ཉིན་བྱེད་བསུས།།",
            "ད་ཆ་ན་ཚོད་རྒས་དང་ལྷན།། ",
            "སྔོན་ཆད་གལ་ཆེར་མཐོང་བ་དག །",
            " རང་ཉིད་འདི་རུ་འཚོ་བའི་དོན། ",
            "མིན་པ་ཧ་ཅང་གསལ་པོར་གྱུར།།",
            "ཁོ་བོས་ཉོས་པའི་མཁོ་རྒུའི་དངོས།། ",
            "རྣམ་མང་ཇི་སྙེད་དེ་ཀུན་ཀྱང་།། ",
            "ནང་གི་སེམས་ཁ་ཚིམ་བྱེད་ཀྱི།། ",
            "ཆོས་དེ་མིན་པ་ར་འཕྲོད་གྱུར།།",
            "ཉིན་ལྟར་ཁོ་བོ་བསུན་བྱེད་ཀྱི།། ",
            "སེམས་ཁྲལ་དང་ནི་འཇིགས་སྣང་ཡང་།། ",
            "ཐ་མའི་དུས་སུ་གཏུགས་པ་ན།།",
            "མི་མངོན་ཡལ་བར་ངེས་པ་ཡིན།།",
            "གཞན་ལ་རོགས་རམ་མཁོ་བའི་དུས།། ",
            "ཇི་ཙམ་བསྙེན་པ་དེ་ཁོ་ན།།",
            ""
        ],
        [
            "རང་ཉིད་ལེགས་གྲུབ་བྱུང་མིན་གྱི།། ",
            "དོན་དམ་ཚད་གཞི་ཉིད་དུ་ངེས།།",
            "ཁོ་བོའི་བློ་སྙིང་བྲང་གསུམ་རྣམས།། ",
            "གཞན་ཕྱིར་ཇི་སྙེད་སྤྱད་པ་ནི།། ",
            "མཐར་ཐུག་བདག་ཉིད་གཞན་དག་ལས།། ",
            "དམིགས་ཀྱིས་བསལ་བྱེད་ཉིད་དུ་མཐོང་།།",
            "རང་གི་ནུས་པས་ལྕོགས་ཚོད་ཀྱི།། ",
            "ལེགས་ཤོས་བྱས་དང་མ་བྱས་དང་།། ",
            "རང་གིས་རང་ལ་འཛིན་པ་ཡི།། ",
            "ངོས་འཛིན་གལ་ཆེ་དོན་ཆེ་ཉིད།། ",
            "ད་ནི་འཆི་བའི་དུས་རེད་ཅེས།། ",
            "མགོན་པོས་གསུངས་པའི་གོང་རོལ་དུ། ",
            "བདག་གིས་གཞན་ལ་བྱམས་པ་དང་།། ",
            "བརྩེ་བ་ཇི་ཙམ་འབུལ་ཐུབ་འགྱུར།།",
            ""
        ]
    ]
}