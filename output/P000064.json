{
    "version": "P000064",
    "reviewed_text": [
        [
            "༄༅། །ཆོས་མངོན་པ་མཛོད་ཀྱི་སྤང་བྱ་སྤོང་ཚུལ་གྱི་",
            "དཀའ་འགྲེལ་ལེགས་བཤད་ཉི་མའི་འོད་ཟེར་ལས་",
            "མཁས་པའི་གཏམ་བྱ་གསང་བ་སྒོ་འབྱེད་ཅེས་བྱ་བ་བཞུགས་སོ།། ",
            "མཛད་པ་པོ། མང་ཐོས་ཀླུ་སྒྲུབ་རྒྱ་མཚོ། བྱམས་པའི་ཁང་བརྩེགས་རྣམ་དཔྱོད་བློ་གྲོས་ཆེ།།",
            "བ་གམ་ཆེར་གསལ་རྣམ་མང་རྒྱལ་སྲས་ཀྱི། །",
            "དཀྱིལ་འཁོར་དབུས་ན་མཁས་པའི་རོལ་རྩེད་མཁན། །",
            "ཕྱོགས་ལས་རྣམ་རྒྱལ་དབྱིག་གི་གཉེན་ཁྱོད་རྒྱལ།།",
            "འདིར་ནི་ཆོས་མངོན་གཞུང་བརྒྱའི་དཔྱིད། །",
            "མངོན་སུམ་མཐོང་ནས་གཞན་དག་གིས། །",
            "སྙིང་གི་བཅུད་དུ་མ་མྱངས་གཏམ། །",
            "ལེགས་བཤད་གསར་པའི་ཁུ་བ་ཐིགས། །",
            "སྐལ་བཟང་རྣམ་དཔྱོད་ལྕེ་ལ་རོལ།།",
            "མྱོང་བར་འདོད་པས་དགའ་དང་བདེ།།",
            ""
        ],
        [
            "སྤྲོ་བ་ཆེན་པོས་འདི་ལོང་ལ།།",
            "མཁས་པའི་མདུན་སར་ངོམ་པར་མཛོད། །",
            "ཅེས་བརྗོད་།",
            "འདིར་ཆོས་མངོན་པ་མཛོད་ལ་ཉེ་བར་མཁོ་བའི་སྤང་བྱ་སྤོང་ཚུལ་གྱི་གནད་ཟབ་མོ་འཆད་པར་བྱེད་པ་།",
            "དངོས་དང་། ",
            "ཞར་བྱུང་ཉོན་མོངས་ཅན་མ་ཡིན་པའི་མི་ཤེས་པ་སྤོང་ཚུལ་ལོ། །",
            "དང་པོ་།",
            "ཐར་ལམ་ལ་མ་ཞུགས་པའི་སྐབས་སུ་སྤོང་ཚུལ་དང་། ",
            "ཐར་ལམ་ལ་ཞུགས་ནས་སྤོང་ཚུལ་གཉིས། དང་པོ་།",
            "མདོར་བསྟན་པ་དང་། ",
            "རྒྱས་པར་བཤད་པ་གཉིས། ",
            "དང་པོ་ནི། ",
            "མཛོད་ལས། ",
            "ས་གསུམ་ལས་རྒྱལ་བསམ་གཏན་ནམ། །",
            "ཉེར་བསྡོགས་ལས་མཐའི་རྣམ་གྲོལ་ལམ། །",
            "གོང་མའི་ཉེ་བར་བསྡོགས་ལས་མིན།།",
            ""
        ],
        [
            "ཞེས་པའི་གཞུང་ལྟར་བཤད་།",
            "བསམ་གཏན་དང་པོའི་ཉེར་བསྡོགས་ལ་བརྟེན་ནས་",
            "འདོད་པའི་ཉོན་མོངས་ལས་རྒྱལ་བ་དང་། ",
            "བསམ་གཏན་གཉིས་པའི་ཉེར་བསྡོགས་ལ་བརྟེན་ནས་",
            "བསམ་གཏན་དང་པོའི་ཉོན་མོངས་ལས་རྒྱལ་བ་དང་། ",
            "བསམ་གཏན་གསུམ་པའི་ཉེར་བསྡོགས་ལ་བརྟེན་ནས་",
            "བསམ་གཏན་གཉིས་པའི་ཉོན་མོངས་ལས་རྒྱལ་བའི་ཚེ་།",
            "དེ་ལྟར་རྒྱལ་བའི་གང་ཟག་དེ་དབང་བརྟུལ་དད་པའི་རྗེས་འབྲང་ཞིག་ཡིན་ན་",
            ""
        ],
        [
            "འདོད་ཉོན་དགུ་པ་སྤངས་མ་ཐག་པའི་རྣམ་གྲོལ་ལམ་སོགས་",
            "མཐའི་རྣམ་གྲོལ་ལམ་དགུ་པ་དེ་རྣམས་བསམ་གཏན་དང་པོའི་ཉེར་བསྡོགས་སོགས་",
            "ཉེར་བསྡོགས་ཀྱི་ངོ་བོར་སྐྱེ་བ་ཡིན་གྱི་བསམ་གཏན་དང་པོའི་དངོས་གཞི་སྙོམས་འཇུག་སོགས་",
            "དངོས་གཞིའི་ངོ་བོར་མི་སྐྱེ་།",
            "ཉེར་བསྡོགས་སུ་གྱུར་པའི་ཚོར་བ་རྣམས་ནི་ཚོར་བ་བཏང་སྙོམས་དང་། ",
            "བསམ་གཏན་དང་པོ་གཉིས་པའི་དངོས་གཞིའི་སྙོམས་འཇུག་ཏུ་གྱུར་པའི་ཚོར་བ་རྣམས་ནི་",
            "ཚོར་བ་ཡིད་བདེ་དང་བསམ་གཏན་གསུམ་པའི་དངོས་གཞིའི་སྙོམས་འཇུག་དུ་གྱུར་པའི་ཚོར་བ་ནི་",
            "ཚོར་བ་ལྔའི་ཟླས་ཕྱེ་བའི་ཚོར་བ་བདེ་བ་གང་ཞིག ",
            "གང་ཟག་དེ་དབང་པོ་བརྟུལ་བས་ཚོར་བ་བཏང་སྙོམས་ཚོར་བ་ཡིད་བདེ་སོགས་སུ་སྤོ་མ་ནུས་པའི་ཕྱིར་རོ། །",
            "གང་ཟག་དེ་དབང་རྣོན་ཆོས་ཀྱི་རྗེས་འབྲང་ཞིག་ཡིན་ན་ནི། ",
            "མཐའི་རྣམ་གྲོལ་ལམ་དགུ་པ་རྣམས་བསམ་གཏན་དང་པོ། ",
            "གཉིས་པ། ",
            "གསུམ་པ་གསུམ་གྱི་དངོས་གཞིའི་སྙོམས་འཇུག་གི་ངོ་བོར་སྐྱེ་།",
            "ཚོར་བ་བཏང་སྙོམས་རྣམས་ཚོར་བ་ཡིད་བདེ་དང་བདེ་བར་སྤོ་ནུས་པའི་ཕྱིར་རོ། །",
            "དེའི་ཚེ་དབང་བརྟུལ་དེ་དག་གིས་ཀྱང་",
            "བསམ་གཏན་དང་པོ་གཉིས་པ་གསུམ་པ་གསུམ་གྱི་དངོས་གཞི་སྙོམས་འཇུག་ནི་ཐོབ་དགོས་ཏེ",
            "ས་གོང་མའི་ཉེར་བསྡོགས་ལ་བརྟེན་ནས་",
            "འོག་མའི་ཉོན་མོངས་དང་སྙོམས་འཇུག་གི་སྒྲིབ་པ་སྦྲགས་སྤོང་བྱས་འདུག་པའི་ཕྱིར་རོ། །",
            "དེས་ན་དེ་ཐོབ་ཀྱང་མངོན་དུ་མ་བྱས་པ་ཁོ་ན་ཡིན་ནོ།།",
            ""
        ],
        [
            "དེ་ནི། ",
            "ས་གསུམ་ལས་རྒྱལ་བསམ་གཏན། ",
            "ཉེར་བསྡོགས་ལས་མཐའི་རྣམ་གྲོལ་ལམ་ཞེས་པས་བསྟན་པའོ།།",
            "ཡང་ས་གོང་མ་བསམ་གཏན་བཞི་པའི་ཉེར་བསྡོགས་ལ་བརྟེན་ནས་",
            "བསམ་གཏན་གསུམ་པའི་ཉོན་མོངས་ལས་རྒྱལ་བ་དང་། ",
            "ནམ་མཁའི་ཉེར་བསྡོགས་ལ་བརྟེན་ནས་",
            "བསམ་གཏན་བཞི་པའི་ཉོན་མོངས་ལས་རྒྱལ་བ་ནས་",
            "སྲིད་རྩེའི་ཉེར་བསྡོགས་ལ་རྟེན་ནས་",
            "ཅི་ཡང་མེད་ཀྱི་ཉོན་མོངས་ལས་རྒྱལ་བའི་ཚེ། ",
            "གང་ཟག་དབང་པོ་རྣོ་བརྟུལ་གང་ཡིན་ཀྱང་",
            "བསམ་གཏན་གསུམ་པའི་ཉོན་མོངས་དགུ་པ་སྤངས་མ་ཐག་པའི་",
            "རྣམ་གྲོལ་ལམ་སོགས་མཐའི་རྣམ་གྲོལ་ལམ་རྣམས་",
            "བསམ་གཏན་བཞི་པའི་དངོས་གཞིའི་སྙོམས་འཇུག་སོགས་",
            "དངོས་གཞིའི་སྙོམས་འཇུག་གི་ངོ་བོར་སྐྱེ་བ་ཡིན་ཏེ",
            "བསམ་གཏན་བཞི་པ་ཡན་ཆད་ཀྱི་དངོས་གཞིའི་སྙོམས་འཇུག་དུ་གྱུར་པའི་ཚོར་བ་ཡིན་ན་",
            "ཚོར་བ་བཏང་སྙོམས་ཡིན་པས་ཁྱབ་པའི་གནད་ཀྱིས་",
            "ཉེར་བསྡོགས་ཀྱི་ཚོར་བ་རྣམས་དངོས་གཞིའི་ངོ་བོར་གྱུར་བའི་",
            "ཚོར་བ་བཏང་སྙོམས་སུ་སྤོ་ནུས་པའི་ཕྱིར་རོ། །",
            "དེས།"
        ],
        [
            "བསམ་གཏན་བཞི་པའི་ཉེར་བསྡོགས་ཡན་ཆད་ཀྱིས་འོག་སའི་ཉོན་མོངས་ལས་རྒྱལ་བའི་ཚེ་",
            "གོང་སའི་དངོས་གཞིའི་སྙོམས་འཇུག་ཐོབ་ཅིང་མངོན་དུ་བྱེད་པ་ནི། ",
            "གང་ཟག་དབང་པོ་རྣོ་བརྟུལ་གང་ཡིན་ཀྱང་ངེས་པ་ཁོ་ན་ཡིན་ནོ་ཞེས་པ་ནི། ",
            "གོང་མའི་ཉེར་བསྡོགས་ལས་།",
            "ཞེས་པའི་གཞུང་དེས་བསྟན་པ་ཡིན་ནོ།།",
            "གཉིས་པ་རྒྱས་པར་འཆད་པ་།",
            "ཅི་ཡང་མེད་མན་ཆད་ཀྱི་མཐོང་སྤང་ཉོན་མོངས་རྣམས་ཀྱང་",
            "འཇིག་རྟེན་པའི་ལམ་ལ་བརྟེན་ནས་མཐོང་ལམ་གྱི་སྔ་རོལ་དུ་སྤངས་ཟིན་པ་ཞིག་སྲིད་།",
            "ལྷག་སྐྱེས་མཐོང་དང་སྒོམ་གཉིས་ཀྱིས། །",
            "ཞེས་བཤད་པས་སོ།།",
            "དེ་ཡང་སྤོང་ཚུལ། ",
            "ཐར་ལམ་དུ་མ་ཞུགས་པའམ་ཞུགས་ཀྱང་མཐོང་ལམ་གྱི་སྔ་རོལ་དུ་ཡིན་།",
            ""
        ],
        [
            "ས་དེ་དང་དེའི་མཐོང་སྒོམ་གྱི་སྤང་བྱ་ཅིག་ཆར་དུ་སྤོང་།",
            "ཐར་ལམ་དུ་མ་ཞུགས་པའི་གང་ཟག་གི་རྒྱུད་ཀྱི་ཚངས་རིས་ཀྱི་",
            "ཉེར་བསྡོགས་རབ་དབྱེན་ཆུང་ངུ་སྐད་ཅིག་མ་དང་པོ་དེས་འདོད་ཉོན་དང་པོ་དང་། ",
            "འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་གི་ཉོན་མོངས་ཆེན་པོའི་ཆེན་པོ། ",
            "དེ་བཞིན་དུ་འདོད་པའི་སས་བསྡུས་ཀྱི་ཀུན་འབྱུང་། ",
            "འགོག་པ་ལམ་མཐོང་སྤང་ཉོན་མོངས་ཆེན་པོའི་ཆེན་པོ་སོགས་བཞི་སྟེ་",
            "ལྔ་པོ་ཐོབ་པ་བཅས་ཅིག་ཆར་དུ་གཅོད་བཞིན་པའི་བར་ཆད་མེད་ལམ་བྱེད་པ་།",
            "རབ་དབྱེན་གསུམ་གྱིས་འདོད་པའི་མཐོང་སྒོམ་ཆེན་པོ་སྐོར་གསུམ། ",
            "དགའ་སྡུད་གསུམ་གྱིས་འདོད་པའི་མཐོང་སྒོམ་འབྲིང་གསུམ། ",
            "སྦྱོར་མཐའ་ཡིད་བྱེད་གསུམ་གྱིས་འདོད་པའི་སས་བསྡུས་ཀྱི་མཐོང་སྤང་བཞི་དང་སྒོམ་སྤང་སྟེ་",
            "ལྔའི་ཆུང་ངུ་སྐོར་གསུམ་སྤངས་ཏེ་",
            "ཚངས་རིགས་ཀྱི་དངོས་གཞིའི་སྙོམས་འཇུག་ཐོབ་པ་ཡིན་ལ",
            "དེ་ཡང་གང་ཟག་དབང་བརྟུལ་ཡིན་།",
            "དེའི་རྒྱུད་ཀྱི་རྣམ་གྲོལ་ལམ་དགུ་པ་དེ་",
            "འདོད་ཉོན་དགུ་པ་འདོད་པའི་སས་བསྡུས་ཀྱི་སྡུག་བསྔལ་མཐོང་སྤངས་ཉོན་མོངས་དགུ་པ་སོགས་",
            "བཞི་ཐོབ་པ་དང་བཅས་པ་ཅིག་ཆར་བཅད་མ་ཐག་པའི་ཚངས་རིས་ཀྱི་",
            "ཉེར་བསྡོགས་སྦྱོར་མཐའ་ཡིད་བྱེད་ཆེན་པོའི་ངོ་བོར་སྐྱེ་ཞིང་།",
            ""
        ],
        [
            "དབང་རྣོན་ཡིན་།",
            "དེ་རྣམས་སྤངས་མ་ཐག་པའི་ཚངས་རིས་ཀྱི་དངོས་གཞིའི་སྙོམས་འཇུག་གི་ངོ་བོར་སྐྱེ་བ་ནི་ཁྱད་པར་རོ། །",
            "འདིར་གང་དག་ཐར་ལམ་དུ་མ་ཞུགས་པའི་ཚེ་",
            "བར་ཆད་མེད་ལམ་ལ་བརྟེན་ནས",
            "ཉོན་མོངས་མངོན་གྱུར་པ་སྤངས་།",
            "ཐོབ་པ་ནི་འདས་ལམ་ལ་བརྟེན་ནས་གཅོད་དོ་ཞེས་སྨྲ་བ་ནི། ",
            "ཆོས་མངོན་པ་འདི་ལ་འདྲིས་ཆུང་བར་ཟད་།",
            "དེ་ལྟར་ན་བྱང་སེམས་འཕགས་པས་ཅི་ཡང་མེད་མན་ཆད་ཀྱི་",
            "ཉོན་མོངས་ཀྱི་ཐོབ་པ་སྔར་བཅད་མ་ཟིན་པར་སོང་བས་",
            "བྱང་སེམས་སྒོམ་ལམ་གྱི་སྐབས་སུ་",
            "དེ་རྣམས་ཀྱི་ཐོབ་པ་གཅོད་བྱེད་ཀྱི་",
            "བར་ཆད་མེད་ལམ་དགུ་ཚན་རེ་འབྱུང་དགོས་པ་ལས། ",
            "དང་པོར་མ་ཡིན་སྐད་ཅིག་མ། །",
            "སུམ་ཅུ་རྩ་བཞིས་ཐོབ་ཕྱིར་རོ། །",
            "ཞེས་བྱང་སེམས་ཀྱི་བདེན་པ་མངོན་རྟོགས་སྐད་ཅིག་མ་བཅུ་དྲུག་གི་རྗེས་སུ་",
            "སྲིད་ཉོན་དགུ་སྤོང་བའི་བར་ཆད་མེད་ལམ་དགུ་དང་། ",
            "དེ་སྤངས་པའི་རྣམ་གྲོལ་ལམ་དགུ་བཤད་ཀྱི། ",
            "གཞན་གཏན་ནས་མ་བཤད་པའི་ཕྱིར་དང་། ",
            "སྤངས་པ་ཡོངས་ཤེས་ཀྱི་སྐབས་སུ་ཁ་ཆེ་བའི་ལུགས་ལ་",
            "བསམ་གཏན་དངོས་གཞིའི་ཐོབ་འབྲས་སུ་གྱུར་པའི་",
            "སྤངས་པ་ཡོངས་ཤེས་ལྔ་བཤད་ཀྱི། ",
            "གཞན་བཞི་མི་ཆད་པའི་གནད་ཟབ་མོ་ཡང་",
            "བློ་གྲོས་ཀྱི་ཁོང་དུ་མ་ཆུད་པའི་རྣམ་འགྱུར་ཡིན་པའི་ཕྱིར་དང་། ",
            "བར་ཆད་མེད་ལམ་ལ་བརྟེན་ནས་",
            "སྤང་བྱ་དེ་དང་དེ་སྤོང་བའི་ཚེ་ན་",
            "སྤང་བྱ་དེ་"
        ],
        [
            "དང་དེ་སྤངས་པའི་སོ་སོར་བརྟགས་འགོག་ཐོབ་པ་།",
            "སྤང་བྱ་དེ་དང་དེའི་ཐོབ་པ་གཅད་དགོས་པའི་གོ་བ་ཙམ་ཡང་",
            "མ་ཆགས་པའི་སྐད་ཆ་ཡིན་པའི་ཕྱིར་དང་། ",
            "མཛོད་འགྲེལ་ལས་ཀྱང་། ",
            "ཇི་ཙམ་གྱིས་ན་ཉོན་མོངས་པ་སྤངས་པ་ཞེས་བྱ་ཞེས་དྲིས་ནས",
            "རང་གི་རྒྱུད་ལ་ཡོད་པ་ནི་ཐོབ་པ་ཆད་པས་སོ་ཞེས་ལན་བཏབ་པའི་ཚིག་ཀྱང་རྣ་བས་",
            "མ་ཚོར་འདུག་པའི་ཕྱིར་དང་། ",
            "སྤང་བྱ་སྤོང་ཚུལ་།",
            "སྤང་བྱ་དེ་རང་གི་ངོ་བོའི་སྒོ་ནས་སྤངས་པ་དང་། ",
            "འདུན་པའི་འདོད་ཆགས་དང་བྲལ་བའི་ཚུལ་གྱིས་སྤངས་པ་གཉིས་ལས་",
            "ཕྱི་མ་ལ་ཐོབ་པ་གཅད་མི་དགོས་ཀྱང་སྔ་མ་དེ་ལ་ཐོབ་པ་ངེས་པར་གཅད་དགོས་པའི་ཁྱད་པར་ཙམ་ཡང་",
            "མ་ཕྱེད་པའི་སྐྱོན་ཡིན་པའི་ཕྱིར་རོ། །",
            "དེ་ལྟར་ཡིན་མོད་ཀྱི་རྣམ་དཔྱོད་ཀྱི་བློ་གྲོས་ཡོད་པ་དག་གིས་",
            "འདི་ལ་དཀའ་གནད་ཀྱི་འཕྲང་དམ་པོ་ཞིག་ཡོད་པ་བསྒྲལ་དགོས་པ་ནི་",
            "འོག་ནས་འཆད་པར་སེམས་སོ།།",
            "དེ་ནས་སྲིད་རྩེའི་ཉེར་བསྡོགས་ལ་བརྟེན་ནས་",
            "ཅི་ཡང་མེད་ཀྱི་མཐོང་སྤང་བཞི་དང་སྒོམ་སྤང་ཉོན་མོངས་ཐོབ་པ་བཅས་པ་ཅིག་ཆར་སྤོང་ཚུལ་ཡང་རིགས་འགྲེ་བ་ཡིན་།",
            "སྲིད་རྩེའི་ཉེར་བསྡོགས་སྦྱོར་མཐའ་ཡིད་བྱེད་ཆེན་པོར་གྱུར་པའི་",
            "སྒོམ་ལམ་བར་ཆད་མེད་ལམ་ཆེན་པོའི་ཆེན་པོ་དེས། ",
            "ཅི་ཡང་མེད་ཀྱི་མཐོང་སྤང་ཉོན་མོངས་ཆུང་ངུའི་ཆུང་ངུ་བཞི་དང་། ",
            "ཅི་ཡང་མེད་ཀྱི་སྒོམ་སྤང་ཉོན་མོངས་ཆུང་ངུའི་ཆུང་ངུ་ཐོབ་པ་དང་བཅས་པ་ཅིག་ཆར་བཅད་ནས",
            ""
        ],
        [
            "དེ་བཅད་མ་ཐག་ཏུ། ",
            "རྣམ་གྲོལ་ལམ་དགུ་པ་དེ་སྲིད་རྩེའི་དངོས་གཞིའི་སྙོམས་འཇུག་གི་ངོ་བོར་སྐྱེ་བ་ཡིན་པའི་ཕྱིར་རོ། །",
            "མཐོང་ལམ་མན་ཆད་དུ་སྤོང་ཚུལ་གྱི་རྣམ་གཞག་ནི་རྣམ་དཔྱོད་ཡོད་པ་དག་ལ་དེ་ཙམ་གྱི་འཐུས་།",
            "ད་ནི་གཉིས་པ་ཐར་ལམ་དུ་ཞུགས་ནས་",
            "མཐོང་ལམ་ཐོབ་པ་ཡན་གྱི་སྤང་བྱ་སྤོང་ཚུལ་བཤད་པར་བྱ་།",
            "དེ་ལ་གཉིས། ",
            "མཐོང་ལམ་གྱི་གནས་སྐབས་སུ་སྤོང་ཚུལ་དང་། ",
            "སྒོམ་ལམ་གྱི་གནས་སྐབས་སུ་སྤོང་ཚུལ་ལོ། །",
            "དང་པོ་ནི། ",
            "རྒྱུན་ཞུགས་ཞུགས་པ་དང་ཆགས་བྲལ་སྔོན་སོང་གི་ཕྱིར་འོང་ཞུགས་པ་ལྟ་བུའི་གནས་སྐབས་སུ་སྤོང་ཚུལ་ནི། ",
            "དེ་ཡང་སྔར་འདོད་ཉོན་དང་པོ་ཙམ་ཡང་མ་སྤངས་པ་ཞིག་ཡིན་ན་",
            "ཚངས་རིས་ཉེར་བསྡོགས་མོས་པ་ཡིད་བྱེད་དང་། ",
            "དང་པོ་གཉིས་པ་གསུམ་པ་ཙམ་སྤངས་ན་རབ་དབྱེན་བཞི་དང་། ",
            "བཞི་པ་ལྔ་པ་དྲུག་པ་ཙམ་སྤངས་ན་དགའ་སྡུད་དང་། ",
            "བདུན་པ་བརྒྱད་པ་མན་སྤངས་ན",
            ""
        ],
        [
            "སྦྱོར་མཐའ་ཡིད་བྱེད་དུ་གྱུར་པའི་མཐོང་ལམ་བཟོད་པ་བརྒྱད་པོ་དེས། ",
            "སྤང་བྱ་མཐོང་སྤང་ཉོན་མོངས་བརྒྱད་ཐོབ་པ་དང་བཅས་ཅིག་ཆར་གཅོད་ཚུལ་གཞན་དང་མཚུངས་པས་",
            "རྟོགས་པར་སླ་ལཆགས་བྲལ་སྔོན་སོང་གི་ཕྱིར་མི་འོང་ཞུགས་པའམ། ",
            "བྱང་སེམས་འཕགས་པ་ཞིག་ཡིན་།",
            "དེ་དག་གི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད། ",
            "ཀུན་འབྱུང་ཆོས་བཟོད། ",
            "འགོག་པ་ཆོས་བཟོད། ",
            "ལམ་ཆོས་བཟོད་བཞི་པོ་དེས། ",
            "སྤང་བྱ་སྤོང་བའི་བྱ་བ་མི་བྱེད་དེ",
            "འདོད་པའི་སས་བསྡུས་ཀྱི་མཐོང་སྤང་ཉོན་མོངས་ཐོབ་པ་དང་བཅས་པ་མཐོང་ལམ་གྱི་སྔ་རོལ་དུ་སྤངས་ཟིན་པའི་ཕྱིར། ",
            "རྗེས་བཟོད་བཞི་པོ་དེས་སྤང་བྱ་སྤོང་བའི་བྱ་བ་བྱེད་དེ",
            "ཅི་ཡང་མེད་མན་ཆད་ཀྱི་མཐོང་སྤང་ཉོན་མོངས་ཐོབ་པ་དང་བཅས་པ་བཅད་ཟིན་པ་ཞིག་སྲིད་ན་ཡང་",
            "སྲིད་རྩེའི་སས་བསྡུས་ཀྱི་མཐོང་སྤང་ཉོན་མོངས་ཐོབ་པ་དང་བཅས་པ་ད་གཟོད་གཅད་དགོས་པའི་ཕྱིར་རོ། །",
            "འོ་ན་འཕགས་པ་དེའི་རྒྱུད་།",
            "ཆོས་བཟོད་བཞི་དང་ཆོས་ཤེས་བཞི་སྐྱེ་མི་དགོས་པར་།",
            ""
        ],
        [
            "དེ་དག་གི་སྤང་བྱ་རྣམས་གོང་དུ་སྤངས་ཟིན་པའི་ཕྱིར་ཞེས་དོགས་པ་བཀོད་།",
            "དེའི་ལན་དུ་མངོན་པ་སྔ་རབས་པ་དག་སྐྱོན་མེད་།",
            "དེའི་རྒྱུད་ལ་རྗེས་བཟོད་བཞི་དང་རྗེས་ཤེས་བཞི་ངེས་པར་སྐྱེ་དགོས་།",
            "དེའི་གྲོགས་སུ་ཆོས་བཟོད་བཞི་དང་ཆོས་ཤེས་བཞི་ཡང་དགོས་པའི་ཕྱིར་གསུང་པ་སྣང་།",
            "ཁོ་བོ་ཅག་ནི་ལན་འདི་ལྟར་འདེབས་།",
            "འཕགས་པ་དེའི་རྒྱུད་ལ་འདོད་པའི་སས་བསྡུས་ཀྱི་སྤང་བྱ་མཐོང་སྤང་སྤོང་རྒྱུ་མེད་ཀྱང་",
            "ཆོས་ཤེས་ཆོས་བཟོད་དང་བཅས་པ་ངེས་པར་སྐྱེ་དགོས་།",
            ""
        ],
        [
            "གྲུབ་མཐའ་འདིའི་ལུགས་ཀྱིས་བདེན་པ་རྣམས་ཀྱི་",
            "གནས་ལུགས་རིམ་ཅན་དུ་མཐོང་དགོས་པའི་གནད་ཀྱིས་",
            "འདོད་པའི་བདེན་བཞི་རིམ་ཅན་མཐོང་དགོས་།",
            "དེ་མཐོང་བའི་ལམ་ཟག་མེད་ལ་",
            "ཆོས་བཟོད་བཞི་དང་ཆོས་ཤེས་བཞི་ཞེས་ཆར་ཕྱེ་ནས་",
            "བཞག་པ་ཙམ་ཡིན་པའི་ཕྱིར་རོ། །",
            "ལེགས་པར་བཤད་པ་མིན་ནམ་སོམས་མཛོད་ཅིག",
            "འོན་ཀྱང་གཞན་ལ་མ་གྲགས་པའི་གནད་འདི་",
            "མཐོང་ལམ་སྡུག་བསྔལ་ཆོས་བཟོད་དེ་ལའང་དུས་གསུམ་དུ་དབྱེ་བའི་",
            "ད་ལྟར་བ་དེས་སྤང་བྱ་ད་ལྟར་བ་སྤོང་བའི་བྱ་བ་བྱེད་ཀྱི། ",
            "འདས་མ་འོངས་གཉིས་པོ་དེས་མི་བྱེད་དེ",
            "འགག་པར་འགྱུར་བའི་ལམ་གྱིས་ནི། །",
            "དེ་ཡི་སྒྲིབ་པ་རབ་ཏུ་སྤོང་།།",
            ""
        ],
        [
            "ཞེས་བཤད་པའི་ཕྱིར་རོ། །",
            "དེ་ལྟར་མཐོང་ལམ་སྡུག་བསྔལ་ཆོས་བཟོད་དེ་ལ་དུས་གསུམ་དུ་ཡོད་།",
            "དེ་འདས་མ་འོངས་གཉིས་པོ་དེ་གང་ཟག་སུ་ཞིག་གི་རྒྱུད་ལ་ཡོད་སྙམ་།",
            "དེ་ལྟར་སྨྲ་བ་ནི་དཀའ་བ་ཡིན་།",
            "མཐོང་ལམ་སྡུག་བསྔལ་ཆོས་བཟོད་འདས་པ་ཞིག་",
            "དུས་གསུམ་རྫས་གྲུབ་ཁས་བླངས་པའི་གནད་ཀྱིས་ཡོད་པར་ཁས་ལེན་ཀྱང་",
            "མཐོང་ལམ་སྡུག་བསྔལ་ཆོས་བཟོད་པའི་རྒྱུད་ལ་ནི་མེད་།",
            "དེ་ཟག་མེད་འདས་པའི་ཐོབ་པ་དང་མི་ལྡན་པའི་ཕྱིར་།",
            "འཕགས་ནི་དང་པོ་འདས་དང་མིན།།",
            ""
        ],
        [
            "ཞེས་བཤད་པའི་ཕྱིར། ",
            "མཐོང་ལམ་སྡུག་བསྔལ་ཆོས་ཤེས་པ་ལ་མཐོང་ལམ་སྡུག་བསྔལ་ཆོས་བཟོད་འདས་པའི་ཐོབ་པ་དང་ལྡན་ཡང་། ",
            "དེའི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད་འདས་པ་ནི་མེད་དེ",
            "དེའི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད་མེད་པའི་ཕྱིར། ",
            "འོ་ན་དེ་གང་ཟག་སུའི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད་འདས་པ་དང་ལྡན་པ་གང་ཡིན་དཔྱད་ན་",
            "མི་རྙེད་པས་ཟོལ་འགྲོས་མིན་ནམ་སྙམ་ན",
            "བྱེ་སྨྲ་བ་གྲུབ་མཐའི་རང་སྐྱོན་ལ་འདི་ལྟའི་རིགས་མང་དུ་འབྱུང་།",
            "གཟུགས་མེད་ཀྱི་འཕགས་པ་དེ་ལ་གང་ཟག་སུའི་རྒྱུད་ཀྱི་ཟག་མེད་ཀྱི་སྡོམ་པ་དང་ལྡན་པ་ཡིན་ཞེས་དང་། ",
            "སངས་རྒྱས་མ་ཐག་པའི་སྟོན་ཤཀ་།",
            "གང་ཟག་སུའི་རྒྱུད་ཀྱི་འགོག་སྙོམས་དང་ལྡན་པ་ཡིན་ཞེས་དཔྱད་།",
            ""
        ],
        [
            "ཁྱེད་ལ་སྨྲ་རྒྱུ་མེད་།",
            "དེ་ལ་གང་ཡོད་པ་འདི་ལ་ཡང་མཚུངས་སོ།།",
            "གཉིས་པ་སྒོམ་ལམ་གྱི་གནས་སྐབས་སུ་སྤོང་ཚུལ་།",
            "མདོར་བསྟན་པ་དང་། ",
            "རྒྱས་པར་བཤད་པ་གཉིས་ལས། ",
            "དང་པོ་ནི། ",
            "མཛོད་ལས། ",
            "གོང་མའི་ཉེར་བསྡོགས་ལས་།",
            "ཞེས་པའི་འཕྲོ་ལས། ",
            "འཕགས།།",
            "བརྒྱད་ཀྱིས་རང་གོང་ས་ལས་རྒྱལ།།",
            ""
        ],
        [
            "ཟག་མེད་མི་ལྕོགས་མེད་པ་ཡིས། །",
            "ཐམས་ཅད་ལས་ནི་འདོད་ཆགས་བྲལ།།",
            "ཞེས་པ་ལྟར་བཤད་།",
            "འཕགས་པ་སྟེ་ཟག་མེད་ཀྱི་བསམ་གཏན་དང་པོའི་དངོས་གཞི་སྙོམས་འཇུག་ཙམ་ཁྱད་གཉིས། ",
            "ཟག་མེད་བསམ་གཏན་གཉིས་པ་།",
            "ཅི་ཡང་མེད་ཀྱི་དངོས་གཞི་སྙོམས་འཇུག་གི་བར་གྱི་ཟག་མེད་བར་ཆད་མེད་ལམ་ལ་བརྟེན་།",
            "རང་ས་གོང་སའི་ཉོན་མོངས་ལས་རྒྱལ་བ་ཞིག་ཡོད་ཀྱི་",
            "རང་རང་གི་འོག་ས་ལས་རྒྱལ་དགོས་པ་ནི་མེད་།",
            "རང་རང་གི་ཉེར་བསྡོགས་ལ་བརྟེན་ནས་",
            ""
        ],
        [
            "འོག་སའི་ཉོན་མོངས་སྙོམ་འཇུག་གི་སྒྲིབ་པ་དང་བཅས་པ་ལས་རྒྱལ་ཟིན་པའི་ཕྱིར་རོ། །",
            "དེས་ན་བསམ་གཏན་དང་པོའི་དངོས་གཞི་ཙམ་པོར་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས",
            "རང་ས་བསམ་གཏན་དང་པོའི་ཉོན་མོངས་ས་དགུ་སྤོང་བ་།",
            "གོང་ས་བསམ་གཏན་གཉིས་པ་ནས་",
            "སྲིད་རྩེའི་བར་གྱི་ཉོན་མོངས་པ་སྤོང་བ་།",
            "བསམ་གཏན་དང་པོའི་དངོས་གཞིའི་སྙོམས་འཇུག་ཁྱད་པར་ལའང་དེས་འདྲེ། ",
            "བསམ་གཏན་གཉིས་པའི་དངོས་གཞིའི་སྙོམས་འཇུག་དུ་གྱུར་པའི་",
            "ཟག་མེད་བར་ཆད་མེད་ལམ་ལ་བརྟེན་ནས",
            "རང་ས་བསམ་གཏན་གཉིས་པའི་ཉོན་མོངས་པ་དང་། ",
            "གོང་ས་བསམ་གཏན་གསུམ་པ་ནས་སྲིད་རྩེའི་བར་གྱི་ཉོན་མོངས་སྤངས་ཏེ་",
            "དགྲ་བཅོམ་མངོན་དུ་བྱེད་པ་ཡོད་ཅིང་། ",
            "དེས་ན་ཅི་ཡང་མེད་ཀྱི་དངོས་གཞི་སྙོམས་འཇུག་ཏུ་གྱུར་པའི་",
            "ཟག་མེད་བར་ཆད་མེད་ལམ་ལ་བརྟེན་ནས",
            ""
        ],
        [
            "རང་ས་ཅི་ཡང་མེད་ཀྱི་ཉོན་མོངས་ནས་",
            "གོང་སའི་སྲིད་རྩེའི་ཉོན་མོངས་མན་ཆད་སྤངས་ནས་དགྲ་བཅོམ་པ་ཐོབ་པ་ཞིག་ཡོད་།",
            "ཉེར་བསྡོགས་མི་ལྕོགས་མེད་ཟག་མེད་ལ་བརྟེན་ནས་འདོད་པ་ནས་བཟུང་སྟེ་",
            "སྲིད་རྩེའི་བར་གྱི་ཉོན་མོངས་པ་ཐམས་ཅད་སྤོང་ནུས་པ་ཞིག་ཡོད་དོ་ཞེས་པ་ནི་",
            "གཞུང་གི་དངོས་བསྟན་ཏེ་མདོར་བསྟན་པའོ།།",
            "གཉིས་པ་རྒྱས་པར་བཤད་པ་།",
            "སྐྱེ་འཕགས་ཀྱི་གང་ཟག་གང་ཡིན་ཀྱང་",
            "འདོད་ཉོན་དགུ་པ་སྤངས་མ་ཐག་པ་དེར། ",
            "ཚངས་རིས་ཀྱི་དངོས་གཞིའི་སྙོམས་འཇུག་ངེས་པར་ཐོབ་དགོས་།",
            ""
        ],
        [
            "ཚངས་རིས་ཀྱི་ཉེར་བསྡོགས་ལ་བརྟེན་ནས་",
            "འདོད་ཉོན་དགུ་སྤོང་བའི་ཚེ། ",
            "འདོད་པའི་སྙོམས་འཇུག་གི་སྒྲིབ་པ་དགུའི་ཡང་ཐོབ་པ་གཅོད་པ་ཁོ་ན་ཡིན་གྱི། ",
            "འདོད་ཉོན་དགུ་སྤངས་ནས",
            "འདོད་པའི་སྙོམས་འཇུག་གི་སྒྲིབ་པའི་ཐོབ་པ་མ་བཅད་པའི་འཕགས་པ་འདིར་མ་བཤད་པའི་ཕྱིར། ",
            "གནད་དེས་ན་དགྲ་བཅོམ་ཞུགས་པ་ལ་ཕྱིར་མི་འོང་གིས་ཁྱབ་པ་དང་། ",
            "ཉོན་ཐོས་དགྲ་བཅོམ་ལ་ཕྱིར་མི་འོང་ཐོབ་དགོས་པར་འགྲེལ་བཤད་རྣམས་ལས་གསལ་བར་བཤད་པ་ནི། ",
            "ཅིག་ཆར་བ་ཁས་མི་ལེན་པའི་གནད་དུ་ཤེས་པར་བྱ་སྟེ",
            "ཅིག་ཆར་བ་ཁས་བླངས་།",
            "དགྲ་བཅོམ་ཞུགས་པར་གྱུར་པའི་རྒྱུན་ཞུགས་ཁས་བླང་དགོས་པའི་ཕྱིར་དང་། ",
            "ཕྱིར་མི་འོང་མ་ཐོབ་པའི་ཉན་ཐོས་དགྲ་བཅོམ་ཡང་ཁས་བླང་དགོས་པའི་ཕྱིར་རོ། །",
            "དེ་ལྟར་ན་ཕྱིར་མི་འོང་ཡིན་ན་",
            "ཚངས་རིས་ཀྱི་དངོས་གཞིའི་སྙོམས་འཇུག་ངེས་པར་ཐོབ་པས་ཁྱབ་སྟེ",
            ""
        ],
        [
            "དེ་ཡིན་།",
            "ཚངས་རིས་ཀྱི་ཉེར་བསྡོགས་ལ་བརྟེན་ནས་",
            "འདོད་ཉོན་དགུ་དང་འདོད་པའི་སྙོམས་འཇུག་གི་སྒྲིབ་པ་དགུ་སྦྲགས་སྤོང་བྱས་ཏེ་",
            "དེའི་ཐོབ་པ་ཡང་བཅད་པས་ཁྱབ་པའི་ཕྱིར་རོ། །",
            "དེ་ཙམ་གྱིས་ཚངས་རིས་ཀྱི་དངོས་གཞིའི་སྙོམས་འཇུག་ཐོབ་མི་ནུས་ན",
            "ནམ་གྱི་ཚེ་ཐོབ་པ་ཡིན་སྨྲ་དགོས་སོ།།",
            "འོན་ཀྱང་ཕྱིར་མི་འོང་ཡིན་།",
            ""
        ],
        [
            "ཚངས་རིས་ཀྱི་དངོས་གཞི་སྙོམས་འཇུག་མངོན་དུ་བྱས་པས་ནི་མ་ཁྱབ་།",
            "ཕྱིར་མི་འོང་དབང་བརྟུལ་རྣམས་ཀྱིས་འདོན་ཉོན་དགུ་པ་སྤངས་མ་ཐག་ཏུ་ཚངས་རིས་ཀྱི་དངོས་གཞི་སྙོམས་འཇུག་མངོན་དུ་མ་བྱས་པར་",
            "ཚངས་རིས་ཀྱི་ཉེར་བསྡོགས་མི་ལྕོགས་མེད་ཆེན་པོར་གྱུར་པའི་",
            "རྣམ་གྲོལ་ལམ་དགུ་པ་མངོན་དུ་བྱས་པའི་ཕྱིར་རོ། །",
            "དེས་ན་ཕྱིར་མི་འོང་ལམ་དུ་སྤང་བྱ་སྤོང་བའི་རིམ་པ་རྣམ་གྲངས་འདི་ལྟར་འབྱུང་སྟེ",
            "ཉོན་མོངས་དགུ་པ་སྤངས་རྗེས། ",
            "ཚངས་རིས་ཀྱི་ཉེར་བསྡོགས་སྦྱོར་མཐའ་ཡིད་བྱེད་ཆེན་པོར་གྱུར་པའི་",
            "ཟག་མེད་ཀྱི་བར་ཆད་མེད་ལམ་དགུ་ཚན་ཉེར་གཅིག་ལ་བརྟེན་ནས་",
            "ཚངས་རིས་ཡན་གྱི་གནས་ཉེར་གཅིག་གི་ཉོན་མོངས་དགུ་ཚན་ཉེར་གཅིག་སྤངས་ཏེ",
            "དགྲ་བཅོམ་མངོན་དུ་།",
            "ཚངས་འདུན་ཡན་གྱི་དངོས་གཞིའི་སྙོམས་འཇུག་གཏན་ནས་",
            "མ་ཐོབ་པ་གཅིག་ཀྱང་སྲིད་པ་ནི། ",
            "ཟག་མེད་ཀྱི་མི་ལྕོགས་མེད་པ་ཡིས། །",
            "ཐམས་ཅད་ལས་ནི་འདོད་ཆགས་བྲལ།།",
            ""
        ],
        [
            "ཞེས་པ་དང་། ",
            "སྤངས་པ་ཡོངས་ཤེས་ཀྱི་སྐབས་སུ། ",
            "མི་ལྕོགས་མེད་འབྲས་ཐམས་ཅད་དོ།།",
            "ཞེས་པའི་གཞུང་གིས་བསྟན་ནོ།།",
            "ཡངས་ཚངས་མདུན་ཡན་ཆད་ཀྱི་དངོས་གཞི་སྙོམས་འཇུག་མ་ཐོབ་པར། ",
            "ཚངས་རིས་ཀྱི་དངོས་གཞི་སྙོམས་འཇུག་ཙམ་ཁྱད་གང་རུང་དུ་གྱུར་པའི་",
            "ཟག་མེད་བར་ཆད་མེད་ལམ་དགུ་ཚན་ཉེར་གཅིག་བསྐྱེད་ནས་",
            "ཚངས་རིས་སྲིད་རྩེའི་བར་གྱི་ཉོན་མོངས་སྤངས་ཏེ་",
            "དགྲ་བཅོམ་པ་མངོན་དུ་བྱེད་པ་དང་། ",
            "དེ་བཞིན་དུ་ཚངས་ཆེན་ཡན་གྱི་དངོས་གཞིའི་སྙོམས་འཇུག་མ་ཐོབ་པར། ",
            "ཚངས་མདུན་གྱི་དངོས་གཞིའི་སྙོམས་འཇུག་གི་ངོར་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས",
            "ཚངས་མདུན་ཡན་ཆད་ཀྱི་ཉོན་མོངས་སྤངས་ཏེ་དགྲ་བཅོམ་མངོན་དུ་བྱེད་པ་།",
            ""
        ],
        [
            "ཅི་ཡང་མེད་མན་ཆད་ཀྱི་དངོས་གཞིའི་སྙོམས་འཇུག་ཐོབ་སྲིད་རྩེའི་དངོས་གཞིའི་སྙོམས་འཇུག་མ་ཐོབ་པར་",
            "ཅི་ཡང་མེད་ཀྱི་དངོས་གཞིའི་སྙོམས་འཇུག་ཏུ་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས་",
            "སྲིད་རྩེའི་ཉོན་མོངས་དགུ་སྤངས་ཏེ་",
            "དགྲ་བཅོམ་མངོན་དུ་བྱེད་པ་ཡང་ཡོད་པ་ནི། ",
            "བརྒྱད་ཀྱིས་རང་གོང་ས་ལས་རྒྱལ།།",
            "ཞེས་པས་བསྟན་།",
            "དེ་གནས་ལ་སྦྱར་།",
            "ཉི་ཤུས་རང་གོང་ས་ལས་རྒྱལ།།",
            ""
        ],
        [
            "ཞེས་པ་གཅིག་གི་ཐོབ་པའི་ཕྱིར་།",
            "ཚངས་རིས་ཀྱི་དངོས་གཞིའི་སྙོམས་འཇུག་ནས་",
            "ཅི་ཡང་མེད་ཀྱི་དངོས་གཞིའི་སྙོམས་འཇུག་གི་བར་ཉི་ཤུ་པོ་དེས་",
            "རང་གནས་དང་རང་གི་གོང་གནས་ཀྱི་ཉོན་མོངས་སྤང་དགོས་པའི་ཕྱིར་རོ། །",
            "བརྒྱད་ཀྱིས་རང་གོང་ས་ལས་རྒྱལ།།",
            "ཞེས་པའི་གནས་འདིས་ཀྱང་། ",
            "འཇིག་རྟེན་པའི་ལམ་གྱི་སྤང་བྱའི་ཐོབ་པ་བཅད་ཟིན་པར་གྲུབ་།",
            "དེ་ལྟ་མ་ཡིན་།",
            "མཐོང་ལམ་གྱི་སྔ་རོལ་དུ་སྲིད་རྩེའི་དངོས་གཞིའི་སྙོམས་འཇུག་ཐོབ་ཟིན་པའི་ཕྱིར་མི་འོང་ཞིག་གིས། ",
            "ཅི་ཡང་མེད་ཀྱི་དངོས་གཞིའི་སྙོམས་འཇུག་ཟག་མེད་ལ་",
            "བརྟེན་ནས་",
            ""
        ],
        [
            "དགྲ་བཅོམ་པའི་འབྲས་བུ་ཐོབ་པའི་ཚེ། ",
            "ཅི་ཡང་མེད་ཀྱི་དངོས་གཞིའི་སྙོམས་འཇུག་ཟག་མེད་དུ་གྱུར་པའི་བར་ཆད་མེད་ལམ་ལ་བརྟེན་ནས",
            "ཅི་ཡང་མེད་མན་ཆད་ཀྱི་ཉོན་མོངས་པའི་ཐོབ་པ་བཅད་པར་།",
            "དེས་དགྲ་བཅོམ་པའི་འབྲས་བུ་ཐོབ་པ་ལ་ཉོན་མོངས་པ་",
            "དེ་དག་གི་ཐོབ་པ་གཅད་ནི་།",
            "སྔར་མཐོང་ལམ་གྱི་སྔ་རོལ་དུ་བཅད་མ་ཟིན་པའི་ཕྱིར། ",
            "འདོད།",
            "ཅི་ཡང་མེད་ཀྱི་དངོས་གཞིའི་སྙོམས་འཇུག་ཏུ་གྱུར་པའི་བར་ཆད་མེད་ལམ་དེས། ",
            "འོག་སའི་སྤང་བྱ་ལས་ཀྱང་རྒྱལ་བར་།",
            "དེས་འོག་སའི་ཉོན་མོངས་པའི་ཐོབ་པ་བཅད་པ་གང་ཞིག ",
            "སྒོམ་སྤང་ཉོན་མོངས་ཀྱི་ཐོབ་པ་རྣམས་སྒོམ་སྤང་དང་། ",
            "མཐོང་སྤང་ཉོན་མོངས་ཀྱི་ཐོབ་པ་རྣམས་མཐོང་སྤང་ཡིན་པ་ནི། ",
            "སྤང་བྱ་མིན་པའི་རྣམ་གཉིས་འདོད།།",
            ""
        ],
        [
            "ཅེས་པའི་གཞུང་གིས་བསྟན་པའི་ཕྱིར་རོ། །",
            "ལན་གྱིས་ཟློག་པར་ནུས་ན་སྨྲ་བའི་དུས་ལ་བབ་བོ། །",
            "ཡང་བླུན་པོ་འགའ་ཞིག་གིས། ",
            "དགྲ་བཅོམ་དབང་རྣོན་གྱིས་ཉོན་མོངས་པའི་ཐོབ་པ་བཅད་ཀྱང་",
            "དབང་བརྟུལ་རྣམས་ཀྱིས་ནི་མ་ཡིན་ཏེ",
            "ཐོབ་པ་དང་ས་བོན་གནད་འདྲ་བས་ཐོབ་པ་བཅད་ན་",
            "དེ་གཏན་ནས་སྤངས་པར་འགྱུར་བའི་ཕྱིར་རོ་ཞེས་ཟེར་རོ། །",
            "འོ་ན་དགྲ་བཅོམ་དབང་བརྟུལ་རྣམས་ཆོས་ཅན། ",
            "ཁྱོད་ཉོན་མོངས་པའི་ཐོབ་པ་དང་ལྡན་པའི་གང་ཟག་ཡིན་པར་།",
            "ཁྱོད་དེའི་ཐོབ་པ་མ་བཅད་པའི་གང་ཟག་ཡིན་པའི་ཕྱིར། ",
            "འདོད།",
            "ཁྱོད་ཉོན་མོངས་དང་ལྡན་པའི་གང་ཟག་ཡིན་པར་ཐལ་ལོ། །",
            "འདོད།",
            ""
        ],
        [
            "ཉོན་མོངས་པ་དང་ལྡན་པའི་དགྲ་བཅོམ་པ་དེ་ཐོས་པར་གྱུར་ཀྱང་རྣ་བ་དགབ་བོ། །",
            "ཡང་དགྲ་བཅོམ་པ་དབང་བརྟུལ་ཆོས་ཅན། ",
            "ཁྱོད་སྤང་བྱ་སྤངས་པའི་གང་ཟག་མ་ཡིན་པར་།",
            "ཁྱོད་སྒོམ་སྤང་མ་སྤངས་པའི་གང་ཟག་ཡིན་པའི་ཕྱིར་།",
            "ཁྱོད་སྒོམ་སྤང་ཉོན་མོངས་ཀྱི་ཐོབ་པ་མ་བཅད་པའི་གང་ཟག་ཡིན་པའི་ཕྱིར་རོ། །",
            "དེ་ནི་འཕྲོས་པའོ།།",
            "ད་ནི་དཀྱུས་མ་བཤད་པར་བྱ་།",
            "འདོད་ཉོན་དགུ་པ་ཙམ་ལ་ཆགས་བྲལ་སྔོན་སོང་གི་ཕྱིར་མི་འོང་འགའ་ཞིག་གིས་",
            "བདེན་པ་མངོན་རྟོགས་རྫོགས་རྗེས། །",
            "སྒོམ་ལམ་ཟག་མེད་བར་ཆད་མེད་ལམ་མངོན་དུ་མ་བྱས་པར། ",
            "ཚངས་མདུན་ཡན་ཆད་གནས་གོང་མ་",
            "གོང་མའི་ཉེར་བསྡོགས་ཟག་བཅས་ལ་བརྟེན་ནས་",
            "ཚངས་རིས་མན་གྱི་གནས་འོག་མ་འོག་མའི་ཉོན་མོངས་སྙོམས་འཇུག་གི་སྒྲིབ་པ་ཐོབ་པ་དང་བཅས་པ་བཅད་དེ་",
            ""
        ],
        [
            "ཚངས་མདུན་ནས་སྲིད་རྩེའི་དངོས་གཞིའི་སྙོམས་འཇུག་གི་བར་ཐོབ་པར་།",
            "དེའི་རྗེས་ཅི་ཡང་མེད་སོགས་ཀྱི་དངོས་གཞིའི་སྙོམས་འཇུག་གམ་ཡང་",
            "བསམ་གཏན་གཞི་པའི་རབ་མཐའ་ལ་བརྟེན་ནས་",
            "སྲིད་ཉོན་དགུ་སྤངས་ཏེ་",
            "དགྲ་བཅོམ་མངོན་དུ་བྱེད་པ་གཅིག་ཀྱང་ཡོད་དོ།།",
            "དེ་ལྟར་དེ་དག་ཀྱང་འགོག་སྙོམས་ཐོབ་སྟེ་",
            "བསམ་གཏན་བཞི་པའི་རབ་མཐའ་ལ་བརྟེན་ནས་",
            "དགྲ་བཅོམ་མངོན་དུ་བྱས་ན་ནི་གཉིས་ཀའི་ཆ་ལས་རྣམ་གྲོལ་ཡིན་།",
            "འགོག་སྙོམས་མ་ཐོབ་པར་ཅི་ཡང་མེད་ཀྱི་དངོས་གཞིའི་སྙོམས་འཇུག་མན་ཆད་ཀྱི་ཟག་",
            "མེད་ས་དགུ་གང་ལ་བརྟེན་ནས་དགྲ་བཅོམ་སྔོན་དུ་བྱས་ཀྱང་ཤེར་རྐྱང་ཁོ་ན་།",
            ""
        ],
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null,
        null
    ]
}