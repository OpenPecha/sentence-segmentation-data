{
    "version": "P000182",
    "reviewed_text": [
        [
            "༁ྃ༔ བླ་མའི་ཐུགས་སྒྲུབ་རྡོ་རྗེ་དྲག་རྩལ་ལས༔ ",
            "ཞལ་གདམས་ལམ་རིམ་ཡེ་ཤེས་སྙིང་པོ་བཞུགས་",
            "སོ༔",
            "མཛད་པ་པོ། ",
            "པདྨ་ས་བྷ་བ། ",
            "༁ྃ༔ བླ་མའི་ཐུགས་སྒྲུབ་རྡོ་རྗེ་དྲག་རྩལ་ལས༔ ",
            "ཞལ་གདམས་ལམ་རིམ་ཡེ་ཤེས་སྙིང་པོ་བཞུགས་སོ༔",
            "པདྨ་ས་བྷ་བའི་སྙིང་ཏིག་གོ། ",
            "རྩ་གསུམ་ཀུན་འདུས་རྡོ་རྗེ་དྲག་པོ་རྩལ་ལ་ཕྱག་འཚལ་ལོ༔ ",
            "དུས་གསུམ་སངས་རྒྱས་ཐམས་ཅད་ཀྱི་ངོ་བོ༔ ",
            "རིག་འཛིན་རྩལ་འཆང་ཀུན་གྱི་གཙོ་མཆོག༔ ",
            "ཡི་དམ་ཞི་ཁྲོ་རྒྱ་མཚོའི་ཁྱབ་བདག༔ ",
            "དཔའ་བོ་མཁའ་འགྲོ་ཡོངས་ཀྱི་ཚོགས་རྗེ༔ ",
            "རྡོ་རྗེའི་ཆོས་སྲུང་བ་དང་སྣང་སྲིད་དྲེགས་པ་ཅན་",
            "ཐམས་ཅད་ཟིལ་གྱིས་གནོན་པའི་བདག་ཉིད༔ ",
            "མ་ཧཱ་གུ་རུ་པདྨ་ས་བྷ་བ་ཞེས་སྐུ་གསུམ་སྟོན་པའི་",
            "ཞིང་ཁམས་རབ་འབྱམས་ན་ཡོངས་སུ་གྲགས་པ་ཉིད༔ ",
            "ཆོས་སྐྱོང་བའི་རྒྱལ་པོ་འཇམ་དབྱངས་སྤྲུལ་པ་",
            "ཁྲི་སྲོང་ལྡེའུ་བཙན་གྱིས་སྤྱན་དྲངས་ཏེ༔",
            "འཕགས་པ་ཐུགས་རྗེ་ཆེན་པོའི་ཞིང་ཁམས་གངས་ཅན་བོད་ཀྱི་ལྗོངས་འདིར་བྱོན༔",
            "མ་རུངས་པའི་འབྱུང་པོ་རྣམས་",
            "བཀའ་རྟགས་ཕྱག་རྒྱའི་ཟིལ་འོག་ཏུ་བཅུག༔",
            ""
        ],
        [
            "ལུགས་གསུམ་མི་འགྱུར་ལྷུན་གྱིས་གྲུབ་པའི་",
            "གཙུག་ལག་ཁང་རྟེན་དང་བརྟེན་པར་བཅས་པ་བཞེངས་ཏེ་",
            "རབ་ཏུ་གནས་པའི་མེ་ཏོག་འཐོར༔",
            "སངས་རྒྱས་ཀྱི་བསྟན་པ་ཡོངས་སུ་རྫོགས་པའི་",
            "བཤད་སྒྲུབ་ཀྱི་སྲོལ་ཆེན་པོ་བཙུགས༔ ",
            "ཁྱད་པར་རྡོ་རྗེ་ཐེག་པའི་རྒྱུད་ལུང་མན་ངག་གི་",
            "ཆོས་ཀྱི་འཁོར་ལོ་འབྱམས་ཀླས་པ་བསྐོར༔",
            "གནས་ཆེན་གངས་བྲག་མཚོ་གསུམ་ཐམས་ཅད་ཞབས་ཀྱིས་བཅགས༔ ",
            "བྱིན་གྱིས་བརླབས༔ ",
            "ཟབ་མོའི་གཏེར་ཁ་མིང་ཅན་མིང་མེད་གྲངས་མེད་པར་སྦས་པས་",
            "མ་འོངས་ཕྱི་མ་ཕྱི་མའི་མཐར་ཐུག་པའི་བར་",
            "བོད་ཁམས་མཐའ་དབུས་ཐམས་ཅད་ལ་",
            "གཞལ་དུ་མེད་པའི་བཀའ་དྲིན་གྱིས་ཁྱབ་པར་མཛད་དོ༔",
            "ས་མ་ཡ༔ ",
            "དེའི་ཚེ་དེའི་དུས་ན༔",
            "ཚེ་རབས་དུ་མ་ནས་སྨོན་ལམ་ལོག་པར་བཏབ་པའི་",
            "འབྲས་བུ་དུས་སུ་སྨིན་པ་བདུད་བློན་གདུག་པ་ཅན་རྣམས་དང༔ ",
            "བཙུན་མོ་དམར་རྒྱན་མས་",
            "ལོག་པའི་བསམ་སྦྱོར་སྣ་ཚོགས་སུ་ཤར་ཏེ",
            "མངའ་བདག་རྒྱལ་པོའི་སྤྱན་སྔར་གསོལ་པ༔ ",
            "མཐའི་མོན་བུ་ངན་སྔགས་མཁན་འདིས་གཡོ་དང༔ ",
            "སྒྱུ་དང༔ ",
            "མིག་འཕྲུལ་སྣ་ཚོགས་པས་རྒྱལ་པོ་བསླུས་ཏེ༔",
            ""
        ],
        [
            "མཐར་གྱིས་ཆེ་སྟེ་སྐུ་སྲོག་དང་ཕྲལ༔ ",
            "འབྲིང་སྟེ་མངའ་ཐང་འཕྲོག༔",
            "ཐ་མའང་རྒྱལ་བློན་བཙུན་མོའི་བར་དུ་",
            "སྙན་ཕྲ་བཅུག་སྟེ་འབངས་ངོ་ལོག་པར་འགྱུར་ན༔",
            "ཐམས་ཅད་ཀྱིས་མཐོང་བའི་ལམ་དུ་ཆབ་ལ་",
            "གསོལ་བར་འཚལ་ཞེས་ནན་ཏན་དུ་ཞུས་པས༔ ",
            "རྒྱལ་པོ་ཐུགས་མ་བདེ་བར་གྱུར་ཏེ༔",
            "དེ་ལྟར་གྱུར་པའི་རྒྱུ་མཚན་རྣམས་",
            "གུ་རུ་རིན་པོ་ཆེར་ཞིབ་ཏུ་གསོལ་ནས༔",
            "འདི་ལ་ཐབས་ཇི་ལྟར་བགྱི་ཞེས་",
            "སྤྱན་ཆབ་གཡོ་ཞིང་གདུང་ཤུགས་དྲགས་པོས་",
            "དལ་ཅིག་བརྒྱལ་བར་གྱུར་ཏོ༔",
            "ཅུང་ཟད་ལོན་པ་ན་བརྒྱལ་བ་ལས་སངས་པའི་ཚེ༔ ",
            "གུ་རུ་རིན་པོ་ཆེས་ཞལ་འཛུམ་མདངས་སུ་བཞད་ཅིང༔ ",
            "གསུང་སེང་གེའི་སྒྲ་འཇིགས་པ་མེད་པའི་དབྱངས་ཀྱིས༔ ",
            "རྒྱལ་པོ་ཆེན་པོ་དེ་ལྟ་བུ་ལ་",
            "ཐུགས་མི་བདེ་བ་ཅུང་ཟད་ཀྱང་མི་འཚལ་ཏེ",
            ""
        ],
        [
            "སྔོན་ཡང་དག་པར་རྫོགས་པའི་སངས་རྒྱས་ལ་",
            "བདུད་དང་མུ་སྟེགས་ཀྱིས་མཐོ་བརྩམས་པ་ནའང༔ ",
            "སངས་རྒྱས་ཀྱི་ཆེ་བ་འདོན་པ་མ་གཏོགས་",
            "དཀོན་མཆོག་གསུམ་ལ་ཅུང་ཟད་ཙམ་ཡང་འཚེ་བར་མ་ནུས་པ་ལྟར༔ ",
            "རིག་པ་རྩལ་གྱི་དབང་ཐོབ་པས་སྣང་སྲིད་འདོད་རྒུར་བསྒྱུར་ཞིང",
            "འཇའ་ལུས་རྡོ་རྗེའི་སྐུར་གྲུབ་པས་",
            "འབྱུང་བ་བཞིས་ཅིར་ཡང་བྱར་མེད་པ༔ ",
            "དུས་གསུམ་གྱི་རྒྱལ་བ་དང་སེམས་དཔའ་ཐམས་ཅད་ཀྱི་",
            "གདུང་འཚོབ་པ་ཨོ་རྒྱན་གྱི་མཁན་པོ་བདག་ལ་ནི་",
            "ཁམས་གསུམ་ཐམས་ཅད་དགྲར་ལངས་ཀྱང༔ ",
            "རྫུ་འཕྲུལ་གྱི་ཆེ་བ་འདོན་པ་མ་གཏོགས་",
            "གླགས་རྙེད་པའི་སྐབས་ལྟ་ཅི༔ ",
            "བ་སྤུའི་རྩེ་མོའང་གཡོ་བར་མི་འགྱུར་རོ༔ ",
            "ཞེས་བཀའ་བསྩལ་པ་ན༔",
            "རྒྱལ་པོ་ཆེན་པོ་ཤིན་ཏུ་དད་ཅིང་",
            "རྗེས་སུ་ཡི་རང་པས་ལྷ་ཕྱག་གྲངས་མེད་པ་བཙལ་ཏེ༔",
            "ཨེ་མ་གུ་རུ་སྤྲུལ་པའི་སྐུ༔ ",
            "ཁྱེད་ནི་བླ་མ་ཀུན་གྱི་དངོས༔ ",
            "ཡི་དམ་རྒྱ་མཚོའི་ཁྱབ་བདག་ཆེ༔",
            "མཁའ་འགྲོའི་ཚོགས་རྗེ་ཉིད་ལགས་ན༔",
            "ཇི་ལྟར་རྡོ་རྗེའི་བཀའ་བསྩལ་པ༔ ",
            "ནམ་ཡང་བསླུ་བ་མེད་པའི་ཕྱིར༔ ",
            "བདག་སོགས་དད་ལྡན་གདུལ་བྱ་རྣམས༔ ",
            "ཡི་རང་སྤྲོ་བ་བསྐྱེད་པ་དང༔ ",
            "སངས་རྒྱས་ཆོས་དང་དགེ་འདུན་གྱི༔ ",
            "བསྟན་པ་རིན་ཆེན་འཕེལ་བའི་སླད༔ ",
            "རྫུ་འཕྲུལ་རྣམ་པར་བརྩེ་བ་ཡིས༔ ",
            "བདུད་བློན་ཚོགས་རྣམས་སྤ་བཀོང་གསོལ༔",
            ""
        ],
        [
            "ཞེས་གསོལ་བ་བཏབ་པས་",
            "དེ་དེ་བཞིན་དུ་བགྱི་འོ་",
            "ཞེས་དགྱེས་པ་ཆེན་པོའི་",
            "ཞལ་གྱིས་བཞེས་ཏེ་",
            "བོད་ཁམས་གླིང་དགུའི་ལྟེ་བ༔ ",
            "དཔལ་གྱི་བསམ་ཡས་བུ་ཚལ་གསེར་ཁང་གླིང་གི་",
            "ཁྱམས་སུ་བདུད་ཚོགས་འདུལ་བའི་",
            "ཏིང་ངེ་འཛིན་ལ་སྙོམས་པར་ཞུགས་པ་ན༔",
            "པཎྜི་ཏ་དང༔ ",
            "ལོ་ཙཱ་བ་དང༔ ",
            "རབ་བྱུང་དང༔ ",
            "སྔགས་པ་དང༔ ",
            "རྒྱལ་པོ་དང༔ ",
            "བློན་པོ་དང༔ ",
            "བཙུན་མོ་དང༔ ",
            "དམངས་ཕལ་པ་རྣམས་འདུས་པའི་",
            "འཁོར་གྱི་ཁྱམས་ཆེན་པོའི་གུང་དུ༔ ",
            "གུ་རུ་ཉིད་བཞུགས་བཞིན་དུ་སྐུ་མི་སྣང་བ་དང༔ ",
            "མེ་འབར་བ་དང༔ ",
            "ས་གཡོ་བ་དང༔ ",
            "ཚོམ་བུ་དང་བཅས་པ་ཞི་བ་དང༔ ",
            "ཁྲོ་བོ་དང༔ ",
            "འབྲུག་སྟོང་ལྟ་བུའི་སྔགས་ཀྱི་སྒྲ་ནམ་མཁའ་གང་བ་སོགས་",
            "གང་ལ་གང་འདུལ་བའི་དཔག་པར་དཀའ་བའི་",
            "ཆོ་འཕྲུལ་བྱེ་བ་ཕྲག་བརྒྱ་མངོན་པར་འདུ་མཛད་པ་ན༔",
            "བདུད་རིགས་རྣམས་ནི་སེམས་ཁོང་དུ་ཆུད་དེ་",
            "མཐོ་འཚམ་པའི་ནུས་པ་ཟད༔",
            "བར་མའི་འགྲོ་བ་དང་མ་དད་པ་རྣམས་",
            "དད་པའི་དབང་པོ་ལྷག་པར་རྒྱས༔",
            "དད་པ་རྣམས་གོང་ནས་གོང་དུ་འཕེལ་ཞིང་",
            "ཞལ་གྱི་བདུད་རྩི་འཐུང་བ་ལ་འདུན༔",
            ""
        ],
        [
            "རྒྱུད་སྨིན་པའི་གང་ཟག་རྣམས་གྲོལ་བ་མཆོག་གི་དངོས་གྲུབ་བརྙེས༔ ",
            "གྲོལ་བ་རྣམས་གུ་རུ་རིན་པོ་ཆེ་ཉིད་དང་",
            "སྟོན་འཁོར་དགོངས་པ་དབྱེར་མེད་དུ་གྱུར་ཏོ༔",
            "དེ་ལྟ་བུའི་ངོ་མཚར་བསམ་གྱིས་མི་ཁྱབ་པའི་མཛད་པ་ལ་བརྟེན་ནས་",
            "མངའ་བདག་རྒྱལ་པོ་ཉིད་ལྷག་པར་དད་ཅིང་འདུན་པ་དང༔ ",
            "ཁྱད་པར་མ་འོངས་སྙིགས་མའི་དུས་ཀྱི་གདུལ་བྱ་རྣམས་ལ་དགོངས་ཏེ",
            "གུ་རུ་རིན་པོ་ཆེ་ཉིད་དཔལ་གྱི་བསམ་ཡས་བར་ཁང་གཡུ་ཞལ་འབར་བ་ན་བཞུགས་པའི་སྐབས༔ ",
            "གསེར་གྱི་མཎྜལ་ལ་བླ་གཡུ་རིན་པོ་ཆེ་འོད་འབར་བའི་ཚོམ་བུ་སྐར་ཆེན་ཤར་པ་ལྟར་བཀྲམ་སྟེ",
            "ཡབ་སྲས་ལྷན་ཅིག་ཏུ་ཕྱག་གྲངས་མེད་པ་བཙལ༔ ",
            "སྤྲུལ་པའི་ལོ་ཙཱ་བ་བཻ་རོ་ཙ་ན་དང༔ ",
            "ཐུགས་ཀྱི་གཟུངས་མར་བཀས་གནང་བ་",
            "བདག་ཉིད་དང་བཅས་ཆབས་ཅིག་ཏུ་གསོལ་བ་བཏབ་པ་ནི༔ ",
            "ཕྱོགས་བཅུ་དུས་བཞིའི་སངས་རྒྱས་སྲས་བཅས་ཀྱི༔ ",
            "སྐུ་གསུང་ཐུགས་ཡོན་ཕྲིན་ལས་ཡོངས་རྫོགས་པ༔ ",
            "མངལ་གྱིས་མ་གོས་མཚོ་སྐྱེས་རྡོ་རྗེའི་སྐུ༔ ",
            "མ་ཧཱ་གུ་རུའི་ཞབས་ལ་ཕྱག་འཚལ་ལོ༔ ",
            "མགོན་པོ་ཁྱེད་ནི་སངས་རྒྱས་ཀུན་དང་མཉམ༔",
            "གངས་ཅན་འགྲོ་ལ་བཀའ་དྲིན་ལྷག་པར་ཆེ༔",
            ""
        ],
        [
            "བྱེ་བྲག་བདག་ཅག་རྗེ་འབངས་འདུས་པ་ཡི༔ ",
            "གཙུག་གི་ནོར་བུ་གཉིས་པ་གཞན་མ་མཆིས༔",
            "ཁྱད་པར་རྫུ་འཕྲུལ་ཆེན་པོའི་རྣམ་རོལ་གྱིས༔ ",
            "མ་དག་བདུད་རིགས་ཚོགས་རྣམས་སྤ་བཀོང་སྟེ༔",
            "སངས་རྒྱས་བསྟན་པའི་རྒྱལ་མཚན་ཕྱོགས་བཅུར་བསྒྲེངས༔ ",
            "ལས་ཅན་སྨིན་གྲོལ་བྱང་ཆུབ་ལམ་ལ་བཀོད༔",
            "འབྲེལ་ཚད་དོན་ལྡན་ངོ་མཚར་བསམ་ལས་འདས༔",
            "བདག་ཅག་བསགས་པ་རབ་ཏུ་གྱུར་ལགས་ཀྱང༔ ",
            "མ་འོངས་སྙིགས་མའི་དུས་ལ་བབས་པའི་ཚེ༔ ",
            "དཀར་ཕྱོགས་མཐུ་ཆུང་ནག་ཕྱོགས་མགོ་འཕང་མཐོ༔",
            "དམ་སྲི་མངོན་སུམ་འགྲོ་བའི་སྙིང་ཞུགས་ཏེ༔",
            ""
        ],
        [
            "སངས་རྒྱས་བསྟན་དང་བསྟན་པ་འཛིན་པ་དང༔ ",
            "སེམས་ཅན་བདེ་སྐྱིད་འཕྲོག་ཅིང་འཇོམས་པའི་ཕྱིར༔ ",
            "ནད་མུག་མཚོན་འཁྲུགས་སྐལ་ངན་དུས་གཅིག་ལངས༔",
            "བོད་ཁམས་སྡུག་བསྔལ་རྒྱ་མཚོ་བརྡོལ་བའི་ཚེ༔ ",
            "གུ་རུ་ཉིད་ལས་སྐྱབས་གཞན་མ་མཆིས་པས༔ ",
            "གནས་སྐབས་ཕྱི་ནང་བདུད་སྡེ་ཚར་གཅད་ཅིང༔ ",
            "ཕྲིན་ལས་རྣམ་བཞི་འབད་མེད་འགྲུབ་པ་དང༔ ",
            "མཐར་ཐུག་ལྔ་ལྡན་སྙིང་པོ་འོད་ཀྱི་ལུས༔ ",
            "ཡེ་ཤེས་བླ་མའི་གོ་འཕང་འཐོབ་པའི་ཐབས༔ ",
            "ཟབ་རྒྱས་གདམས་པ་ཀུན་གྱི་སྙིང་པོའི་བཅུད༔ ",
            "བདག་ཅག་རྣམས་དང་མ་འོངས་གདུལ་བྱའི་དོན༔ ",
            "ཐུགས་ཀྱིས་དགོངས་ཏེ་",
            "བཀའ་དྲིན་བསྩལ་དུ་གསོལ༔",
            "ཞེས་གསོལ་བ་བཏབ་པ་ན༔",
            "གུ་རུ་རིན་པོ་ཆེ་ཉིད་སྐད་ཅིག་གིས་",
            "རིག་འཛིན་རྡོ་རྗེ་དྲག་པོ་རྩལ་གྱི་སྐུར་བཞེངས་ཏེ༔",
            "དབང་དང༔ ",
            "གདམས་ངག་རྣམས་བསྟན་པའི་མཐར༔ ",
            "བསྙེན་པ་ཕྱག་རྒྱ་གཅིག་པའི་ཧེ་རུ་ཀལས༔ ",
            "ཞལ་ཕྱག་གི་སྤྲོས་བཅས་ཉེ་བསྙེན་དང༔ ",
            "སྒྲུབ་པ་དང༔ ",
            "སྒྲུབ་པ་ཆེན་པོའི་ཚུལ་གྱི་གཙོ་འཁོར་མཐའ་ཡས་པ་",
            "སྐད་ཅིག་གིས་སྤྲོ་བ་དང་བསྡུ་བའི་",
            "ཆོ་འཕྲུལ་ཆོས་ཀྱི་དབྱིངས་རྒྱས་པར་བཀང་བའི་ཚུལ་དུ་",
            "བསྟན་ནས་"
        ],
        [
            "བྱིན་རླབས་ཀྱི་ཟིལ་ཆེན་པོས་",
            "བོད་ཁམས་མཐའ་དབུས་ཐམས་ཅད་དུ་འཇའ་དང༔ ",
            "འོད་དང༔ ",
            "མེ་ཏོག་གི་ཆར་དང༔ ",
            "ས་གཡོ་བ་དང༔ ",
            "སྒྲ་དང་རོལ་མོ་རང་འཁྲོལ་བ་དང༔ ",
            "སྐལ་ལྡན་རྣམས་ལ་རྡོ་རྗེའི་ཡེ་ཤེས་མངོན་སུམ་ཕེབས་པའི་",
            "སྒྱུ་མ་ལྟ་བུའི་རྣམ་པར་འཕྲུལ་པ་འདུ་མཛད་དེ",
            "སླར་ཡང་གུ་རུ་ཉིད་པདྨ་ས་བྷ་ཝ་སྐུ་འོད་ཀྱི་",
            "རང་བཞིན་ཅན་དུ་ལམ་མེར་སྣང་བའི་ཞལ་ནས་",
            "རྡོ་རྗེའི་གསུང་གི་མཐར་ཐུག་པ་ལམ་གྱི་རིམ་པ་",
            "སྙིང་པོར་དྲིལ་པ་འདི་ཆོས་ཉིད་རྡོ་རྗེའི་",
            "དབྱངས་ཀྱིས་བཀའ་བསྩལ་ཏོ༔",
            "ས་མ་ཡ༔ ",
            "ཨོ་ཨཱཿཧཱུྃ་ཧོ༔ ",
            "ཀ་དག་དབྱིངས་ཀྱི་ངོ་བོ་ཀུན་ཏུ་བཟང༔",
            "ལྷུན་གྲུབ་རིག་པ་པདྨ་ས་བྷ་ཝ༔ ",
            "དབྱེར་མེད་ཟུང་འཇུག་རྡོ་རྗེ་དྲག་པོ་རྩལ༔ ",
            "དཀྱིལ་འཁོར་ཀུན་གྱི་གཙོ་མཆོག་ཧེ་རུ་ཀས༔ ",
            "ཆོས་དབྱིངས་ཁྱབ་བརྡལ་ཐིག་ལེ་ཆེན་པོའི་ཞིང༔",
            "ལྔ་ལྡན་འོད་གསལ་ལོངས་སྐུའི་ཕོ་བྲང་དང༔ ",
            "མ་ངེས་འགྲོ་འདུལ་སྤྲུལ་སྐུའི་གནས་རྣམས་སུ༔ ",
            "རིགས་ཅན་གདུལ་བྱའི་འཁོར་ཚོགས་རྒྱ་མཚོ་ལ༔",
            "སོ་སོའི་སྣོད་དང་དབང་པོའི་ཁྱད་པར་བཞིན༔ ",
            "རྒྱུ་དང་འབྲས་བུའི་ཐེག་པ་བསམ་ཡས་ཀྱི༔ ",
            "ཆོས་ཀྱི་འཁོར་ལོ་དུས་གསུམ་ཀུན་ཏུ་བསྐོར༔",
            ""
        ],
        [
            "དེ་རྣམས་ཀུན་གྱི་སྙིང་པོ་གཅིག་འདྲིལ་བ༔ ",
            "ཐུགས་ཀྱི་ཐིག་ལེ་ཞལ་ཆེམས་མཐར་ཐུག་པ༔ ",
            "གོ་སླ་ཁྱེར་བདེ་ལག་ལེན་དམར་ཁྲིད་དུ༔ ",
            "ཤིན་ཏུ་ཉེ་བའི་འདུས་པ་རྣམས་ལ་བསྟན༔",
            "ཡལ་བར་མ་དོར་རྩེ་གཅིག་ཉམས་སུ་ལོངས༔",
            "དེ་ལ་ཤེས་བྱ་རྟོགས་བྱེད་མཐར་ཕྱིན་འབྲས༔ ",
            "རྣམ་པ་གསུམ་གྱིས་མཚོན་པར་བྱ་བ་སྟེ༔",
            "ཤེས་བྱའི་གཞི་ནི་ཀུན་ཁྱབ་བདེ་གཤེགས་སྙིང༔ ",
            "འདུས་མ་བྱས་པ་གསལ་སྟོང་རིག་པའི་བབས༔",
            "འཁྲུལ་གྲོལ་ལས་འདས་མཁའ་ལྟར་རབ་ཏུ་ཞི༔",
            "འཁོར་འདས་དབྱེ་བསྲི་མེད་པར་གནས་གྱུར་ཀྱང༔ ",
            "ལྷན་སྐྱེས་ཀུན་བརྟགས་མ་རིག་གདོན་ཆེན་གྱིས༔ ",
            "གཟུང་དང་འཛིན་པའི་བག་ཆགས་བརྟས་པ་ལས༔ ",
            "སྣོད་དང་བཅུད་དུ་འཛིན་པ་ཐ་དད་པའི༔ ",
            "འགྲོ་བ་རིགས་དྲུག་རྨི་ལམ་བཞིན་དུ་སྣང༔",
            ""
        ],
        [
            "དེ་ལྟ་ན་ཡང་ངོ་བོའི་བཞུགས་ཚུལ་ལས༔ ",
            "རྣམ་པར་མ་གཡོས་གཡོ་བར་མི་འགྱུར་ཕྱིར༔ ",
            "གློ་བུར་དྲི་མ་སྦྱང་ལ་བརྩོན་པར་བྱ༔",
            "རྟོགས་བྱེད་ལམ་གྱི་རིམ་པ་བསམ་ཡས་ཀྱང༔ ",
            "རྒྱུད་སྦྱོང་ས་བོན་གདབ་དང་བསྐྱེད་བསྲིང་པ༔ ",
            "གེགས་སེལ་དང་ནི་དེ་བཞིན་བོགས་འདོན་ཏེ༔",
            "རྣམ་པ་ལྔ་ཡིས་ཡང་དག་ལམ་ལ་འཇུག༔",
            "དེ་ལ་དང་པོ་བློ་རྒྱུད་སྦྱང་བའི་ཕྱིར༔ ",
            "ལམ་གྱི་རྩ་བ་རྡོ་རྗེ་སློབ་དཔོན་ནི༔ ",
            "དམ་ཚིག་སྡོམ་པའི་ཀུན་སྤྱོད་རྣམ་པར་དག༔ ",
            "ཐོས་པས་རབ་བརྒྱན་བསམ་པས་དེ་ཉིད་ཕྱེད༔ ",
            "སྒོམ་པས་ཉམས་རྟོགས་ཡོན་ཏན་དྲོད་རྟགས་ལྡན༔",
            "ཐུགས་རྗེའི་འཇུག་པས་སློབ་མ་རྗེས་འཛིན་པའི༔ ",
            "མཚན་ཉིད་ཀུན་ལྡན་མཉེས་པ་གསུམ་གྱིས་བསྟེན༔",
            "མི་མཉེས་བྱ་བ་སྐད་ཅིག་ཙམ་ཡང་སྤང༔",
            ""
        ],
        [
            "དགོངས་སྤྱོད་ཚུལ་བཞིན་བསླབ་ལ་མཁས་པ་ཡིས༔ ",
            "ཅི་གསུང་བཀའ་བཞིན་བསྒྲུབ་པའི་ཡལ་གམ་བླང༔ ",
            "དེས་ཀྱང་དད་དང་ངེས་འབྱུང་སྙིང་རྗེ་དང༔ ",
            "དབང་རྣོན་བློ་ཆེན་བརྟུལ་ཞུགས་ལྡན་པ་ཡི༔ ",
            "སློབ་མའི་རྒྱུད་དང་སྦྱར་ལ་གདམས་པ་བསྟན༔",
            "སྣོད་དང་མི་འཚམ་གདམས་པ་སྦྱིན་མི་བྱ༔",
            "བློ་རིགས་མཐུན་པར་རིམ་གྱིས་བཀྲི་ཚུལ་ནི༔ ",
            "དང་པོ་འདུ་འཛིའི་གནས་ལས་ཐག་བསྲིངས་ཏེ༔",
            "དབེན་པར་སོང་ལ་འཇིག་རྟེན་བྱ་བ་གཏང༔ ",
            "བདེ་བའི་སྟན་འདུག་ལུས་བསྲང་རླུང་རོ་བསལ༔",
            ""
        ],
        [
            "དཀོན་མཆོག་གསོལ་གདབ་བླ་མར་མོས་གུས་བསྐྱེད༔",
            "དྲན་པ་མངོན་དུ་བཞག་ལ་འདི་ལྟར་བསམ༔ ",
            "དལ་འབྱོར་ཕུན་སུམ་ཚོགས་པས་བརྒྱན་པའི་རྟེན༔ ",
            "ཤིན་ཏུ་རྙེད་དཀའ་ཨུ་དུམྦ་ར་འདྲ༔",
            "སྙིང་པོ་ལེན་པའི་ཐབས་ལ་རབ་མཁས་ན༔",
            "རྙེད་པ་དོན་ཆེན་ཡིད་བཞིན་ནོར་ལས་ལྷག༔ ",
            "དེ་ཕྱིར་དུས་དང་གནས་སྐབས་ཐམས་ཅད་དུ༔ ",
            "དགེ་བའི་བཤེས་དང་དགེ་བའི་གྲོགས་པོ་བསྟེན༔",
            "ཚེ་འདི་བློས་བཏང་ཕྱི་མའི་དོན་གྱི་ཕྱིར༔ ",
            "མྱུར་དུ་སྙིང་པོ་ལེན་ལ་མ་འབད་ན༔",
            "འདུས་བྱས་མི་རྟག་ཉི་ཟླའི་འཆར་ནུབ་འདྲ༔",
            ""
        ],
        [
            "ནམ་འཆི་ཆ་མེད་བར་སྣང་གློག་དང་མཚུངས༔",
            "ཤི་ཚེ་ཆོས་མིན་ཅིས་ཀྱང་མི་ཕན་པས༔ ",
            "དམ་པའི་ལྷ་ཆོས་ཚུལ་བཞིན་སྤྱོད་པར་བྱ༔",
            "ལྷ་ཆོས་སྒྲུབ་པའི་རྩ་བ་ལས་འབྲས་ཏེ༔",
            "སྡིག་པ་མི་དགེས་ངན་སོང་གསུམ་དུ་འགྲོ༔",
            "དགེ་བ་བྱས་པས་མཐོ་རིས་ཐར་པ་ཐོབ༔",
            "དེ་བས་སྡིག་པ་བཤགས་ཤིང་སྙིང་ནས་བསྡམ༔ ",
            "དགེ་བའི་རྩ་བ་འབད་པས་དང་དུ་བླང༔ ",
            "ཕྱག་དང་བསྐོར་བས་ལུས་ཀྱི་སྡིག་པ་འདག༔",
            ""
        ],
        [
            "བཟླས་བརྗོད་བཀའ་བཀླག་ངག་གི་སྒྲིབ་པ་འབྱང༔ ",
            "དཀོན་མཆོག་གསོལ་གདབ་ཡིད་ཀྱི་ཉེས་པ་ཞི༔",
            "རྟག་ཏུ་དྲན་ཤེས་བག་ཡོད་ཚུལ་བཞིན་བསླབ༔",
            "ཁྱད་པར་ཐར་པའི་གོ་འཕང་བསྒྲུབ་པ་ལ༔",
            "འཁོར་བ་ཐམས་ཅད་མེ་འོབས་སྤུ་གྲིའི་ཚལ༔ ",
            "རལ་གྲིའི་ནགས་ལྟར་ཤེས་ཤིང་དྲན་པ་ཡིས༔ ",
            "སྡུག་བསྔལ་གསུམ་ལས་མྱུར་དུ་ཐར་འདོད་བློ༔ ",
            "ཤུགས་དྲག་བཅོས་མ་མིན་པ་ཡང་ཡང་བསྐྱེད༔",
            "ནམ་ཞིག་སྲིད་པའི་འབྱོར་པ་མཐའ་དག་ཀུན༔ ",
            "མི་རྟག་མི་བརྟན་བསླུ་བར་རྟོགས་པ་ཡིས༔ ",
            "ཚངས་དང་བརྒྱ་བྱིན་དཔལ་ལའང་ཆགས་པའི་བློ༔ ",
            "སྐད་ཅིག་ཙམ་ཡང་སྐྱེ་བའི་སྐབས་མེད་འགྱུར༔",
            "དེ་ནས་དཀོན་མཆོག་རྩ་གསུམ་ཆོས་སྲུང་ཚོགས༔ ",
            "བསླུ་མེད་གཏན་གྱི་སྐྱབས་སུ་ངེས་མཐོང་ནས༔",
            ""
        ],
        [
            "རང་གཞན་འཁོར་བའི་འཇིགས་ལས་བསྒྲལ་བའི་ཕྱིར༔ ",
            "བྱང་ཆུབ་བར་དུ་གུས་པས་སྐྱབས་སུ་གཟུང༔",
            "རང་ཉམས་ལ་དཔག་མ་གྱུར་འགྲོ་བ་རྣམས༔ ",
            "བདེ་དང་ལྡན་ཞིང་སྡུག་བསྔལ་བྲལ་བའི་ཕྱིར༔ ",
            "བྱམས་དང་སྙིང་རྗེ་དགའ་བ་བཏང་སྙོམས་ཏེ༔",
            "ཚད་མེད་རྣམ་བཞིས་སྨོན་པའི་བྱང་སེམས་བསྐྱེད༔",
            "གཞན་ཕྱིར་རྫོགས་བྱང་ཁོ་ན་དོན་གཉེར་བློས༔ ",
            "ལུས་དང་ལོངས་སྤྱོད་ཐམས་ཅད་རྩྭ་ལྟར་གཏང༔ ",
            "འཇིགས་པས་ཉེན་ལ་སྐྱབས་ཀྱི་དབུགས་འབྱིན་བྱ༔",
            "རང་ཡང་ཆོས་སྤྱོད་གཞན་ཡང་དེ་ལ་དགོད༔",
            "སྤོང་བའི་སེམས་པ་རབ་ཏུ་དང་བའི་བློས༔ ",
            "སྒོ་གསུམ་ཁ་ན་མ་ཐོའི་ཉེས་སྤྱོད་བསྡམ༔ ",
            "ཟག་བཅས་ཟག་མེད་དགེ་ཚོགས་ཅི་ནུས་བསྒྲུབ༔",
            ""
        ],
        [
            "ཐམས་ཅད་སེམས་ཅན་དོན་དུ་འཕེན་པ་གཏང༔ ",
            "གནོད་པའི་ཡུལ་གྱིས་ནམ་ཡང་མི་བརྫི་ཕྱིར༔ ",
            "ཁོང་ཁྲོའི་ཉེས་པ་དྲན་པས་བཟོད་པ་བསྒོམ༔",
            "ཆོས་ཀྱི་ཕྱིར་དུ་དཀའ་བ་སྤྲོ་བཞིན་ལེན༔",
            "སྟོང་ཉིད་ཟབ་མོར་སྐྲག་པ་མེད་པར་བྱ༔",
            "སྙིང་སྟོབས་དགེ་བའི་ཕྱོགས་སུ་སད་པ་ཡིས༔ ",
            "བྱང་ཆུབ་སྤྱོད་ལ་ཞུམ་མེད་གོ་ཆ་གྱོན༔ ",
            "ཉིན་མཚན་ཀུན་ཏུ་ཡེངས་མེད་བརྩོན་འགྲུས་བརྩམ༔",
            "གཞན་དོན་འགྲུབ་ན་སྐྱོ་ངལ་སྤང་བར་བྱ༔",
            "ཡིད་ནི་ཞི་ལ་མངོན་པར་སེམས་པ་ཡིས༔ ",
            "འཇིག་རྟེན་པ་ཡི་བསམ་གཏན་གཞིར་བཟུང་སྟེ༔",
            ""
        ],
        [
            "ལྷག་མཐོང་དང་བཅས་ཏིང་འཛིན་རབ་བསྒྲུབས་པས༔ ",
            "དེ་བཞིན་གཤེགས་པའི་སྤྱོད་ཡུལ་ཉིད་ལ་ཞུགས༔",
            "ཆོས་རབ་རྣམ་པར་འབྱེད་པའི་བློ་གྲོས་ཀྱིས༔ ",
            "དང་པོར་ཐོས་པས་ཆོས་རྣམས་ཚིག་ལ་འཇུག༔",
            "བར་དུ་བསམ་པས་དོན་གྱི་གོ་བ་བཙལ༔ ",
            "ཐ་མར་སྒོམ་པས་དོན་ཉིད་མངོན་དུ་བྱ༔",
            "རང་རྒྱུད་སྨིན་ནས་སྦྱིན་པས་འཁོར་བསྡུས་ལ༔",
            "སྙན་པས་ཡིད་དྲངས་དོན་མཐུན་བག་ཕབ་སྟེ༔",
            "དོན་སྤྱོད་གྲོས་གདབ་གནས་སྐབས་མཐར་ཐུག་ཏུ༔ ",
            "ཕན་དང་བདེ་བའི་དཔལ་ལ་རབ་ཏུ་དགོད༔",
            ""
        ],
        [
            "གནད་ཀྱི་སྙིང་པོ་སེམས་ཅན་ཐམས་ཅད་ཀྱི༔ ",
            "སྡུག་བསྔལ་མ་ལུས་བདག་གི་ཁུར་དུ་བླང༔ ",
            "བདག་གི་བདེ་དགེ་འགྲོ་དྲུག་ཀུན་ལ་སྦྱིན༔",
            "རྐྱེན་གྱིས་མི་འཆོར་སྙིང་རྗེ་བྱང་སེམས་སྦྱང༔",
            "ཁྱད་པར་ཕྱི་རོལ་འཛིན་པས་གཟུང་བའི་ཡུལ༔ ",
            "ཐམས་ཅད་བདེན་མིན་སྒྱུ་མ་ལྟ་བུར་སྣང༔",
            "རྟག་པ་མ་ཡིན་མི་རྟག་དོན་བྱེད་ནུས༔",
            "གཅིག་པུ་མ་ཡིན་སྣ་ཚོགས་འབྱུང་ཞིང་འགྱུར༔",
            "རང་དབང་མེད་དེ་ལས་ཀྱི་ཕྱི་བཞིན་འགྲོ༔",
            ""
        ],
        [
            "རྡུལ་ཕྲན་མ་ཡིན་ཆ་མེད་རྡུལ་མ་གྲུབ༔",
            "གལ་ཏེ་གྲུབ་ན་རགས་པ་བརྩམ་མི་ནུས༔",
            "ཆ་བཅས་ཡིན་ན་ཆ་མེད་དམ་བཅས་འགལ༔",
            "དེས་ན་མེད་སྣང་རྫུན་སྣང་རྟེན་འབྲེལ་ཙམ༔ ",
            "རྨི་ལམ་སྒྱུ་མ་ཆུ་ཡི་ཟླ་བ་འདྲ༔",
            "དྲི་ཟའི་གྲོང་ཁྱེར་འཇའ་ཚོན་ལྟ་བུར་བལྟ༔",
            "ལྟ་མཁན་སེམས་ལའང་ང་དང་བདག་མེད་དེ༔",
            ""
        ],
        [
            "དེ་ནི་ཕུང་པོ་ལས་གཞན་ཐ་དད་དང༔ ",
            "ཕུང་པོ་ལྔ་དང་གཅིག་ཏུ་མ་དམིགས་ཕྱིར༔ ",
            "དང་པོ་གྲུབ་ན་རྫས་གཞན་ཡོད་པར་འགྱུར༔",
            "དེ་ལྟར་མ་ཡིན་གཉིས་པ་གྲུབ་ཙ་ན༔",
            "ཕུང་པོ་མི་རྟག་བདག་ཉིད་རྟག་པ་འགལ༔",
            "དེ་བས་ཕུང་པོ་ལྔ་ལ་བརྟེན་ནས་ཀྱང༔ ",
            "ངར་འཛིན་དབང་གིས་དེ་ལྟར་གདགས་པར་ཟད༔",
            "འདོགས་མཁན་རྟོག་པ་འདས་པ་ཞིག་ནས་མེད༔",
            "མ་འོངས་མ་སྐྱེས་ད་ལྟ་བརྟག་མི་བཏུབ༔ ",
            "མདོར་ན་བདག་གཉིས་གཟུང་འཛིན་གཞི་དང་བཅས༔",
            ""
        ],
        [
            "མཁའ་ལྟར་རབ་ཞི་སྐྱེ་བ་མེད་ཤེས་ནས༔",
            "སྐྱེ་མེད་ཉིད་ཀྱང་བློ་ཡི་ཡུལ་ལས་འདས༔",
            "ཐམས་ཅད་མཁྱེན་པའང་ཚིག་གིས་དབུལ་བའི་ཕྱིར༔ ",
            "སྤྲོས་པ་ཀུན་བྲལ་དབུ་མའི་ལམ་ཞེས་བྱ༔",
            "དེ་ལྟར་ཤེས་ནས་འཛིན་པ་བྲལ་བའི་ངང༔ ",
            "བློ་ཡིས་བྱར་མེད་མཉམ་པར་བཞག་པ་ལས༔ ",
            "རྣམ་རྟོག་ཞི་ཞིང་ངོ་བོའི་ཚུལ་རིག་པས༔ ",
            "སྤྱན་དང་མངོན་ཤེས་གཟུངས་སོགས་ཡོན་ཏན་འགྲུབ༔",
            ""
        ],
        [
            "ལམ་དང་ས་རྣམས་རིམ་གྱིས་ཐོབ་པ་ནི༔ ",
            "ཕ་རོལ་ཕྱིན་པ་རྒྱུ་ཡི་ཐེག་པ་སྟེ༔",
            "འབྲས་བུའི་ལམ་ལའང་སྟོང་ཉིད་སྙིང་རྗེ་གཉིས༔ ",
            "ཟུང་འབྲེལ་སྤྱོད་པ་ལམ་གྱི་གཞི་རུ་གཟུང༔",
            "དེ་ནས་ས་བོན་གདབ་པའི་རིམ་པ་ནི༔ ",
            "ངེས་པར་འབྱུང་བས་རྒྱུད་བསྐུལ་ཐེག་ཆེན་རིགས༔ ",
            "བྱང་ཆུབ་སེམས་གཉིས་ཚུལ་ལ་བློ་འབྱོངས་པས༔ ",
            "མྱུར་དུ་སངས་རྒྱས་བསྒྲུབ་འདོད་སྐལ་བཟང་ལ༔",
            "རང་རྒྱུད་སྐུ་གསུང་ཐུགས་དང་ཡེ་ཤེས་ཏེ༔",
            "རྡོ་རྗེ་བཞི་ཡི་ངོ་བོར་གནས་པ་ཉིད༔ ",
            "གསང་སྔགས་བླ་ན་མེད་པའི་ཐབས་མཁས་ཀྱིས༔ ",
            "དབང་བསྐུར་རྣམ་བཞིའི་ས་བོན་གདབ་པར་བྱ༔",
            "ལུས་རྩ་དག་པར་བྱེད་པ་བུམ་པའི་དབང༔ ",
            "སྐུ་ཡི་རྡོ་རྗེ་སྤྲུལ་སྐུའི་ས་བོན་ཡིན༔",
            ""
        ],
        [
            "ངག་རླུང་དག་པར་བྱེད་པ་གསང་བའི་དབང༔ ",
            "གསུང་གི་རྡོ་རྗེ་ལོངས་སྐུའི་ས་བོན་ཡིན༔",
            "ཡིད་དང་ཐིག་ལེ་དག་བྱེད་ཕོ་ཉའི་དབང༔ ",
            "ཐུགས་ཀྱི་རྡོ་རྗེ་ཆོས་སྐུའི་ས་བོན་ཡིན༔",
            "ཀུན་གཞིའི་བག་ཆགས་དག་བྱེད་དོན་གྱི་དབང༔ ",
            "ཡེ་ཤེས་རྡོ་རྗེ་ཉིད་སྐུའི་ས་བོན་ཡིན༔",
            "དེ་རྣམས་ཀུན་ཀྱང་ཐུན་མོང་གང་ཟག་ལ༔",
            "ལྷག་གནས་དང་བཅས་འཇུག་དང་སྨིན་པ་སྟེ༔",
            "དབང་རྣོན་ཁ་ཅིག་བརྡ་ཐབས་ངོ་སྤྲོད་དང༔ ",
            "མཆོག་གཞན་ཏིང་འཛིན་ཁོ་ནས་གྲོལ་བར་འགྱུར༔",
            ""
        ],
        [
            "དབང་གི་སྲོག་ནི་དམ་ཚིག་སྡོམ་པ་སྟེ༔",
            "སྔགས་ཀྱི་འདུལ་བ་མི་འདའི་ཡལ་གམ་ཅན༔ ",
            "སྤྱི་དང་ཁྱད་པར་ལྷག་པས་བསྡུས་པ་རྣམས༔ ",
            "ཕྱི་ནང་གསང་བའི་ཚུལ་དུ་དག་པར་བྱ༔",
            "དེ་ལྟར་རྒྱུད་སྨིན་དག་པའི་གང་ཟག་གིས༔ ",
            "ས་བོན་སྐྱེད་བྱེད་ལམ་གྱི་རིམ་པ་ནི༔ ",
            "དང་པོ་བུམ་པའི་དབང་དང་རྗེས་འབྲེལ་བ༔ ",
            "སྣོད་བཅུད་ཐ་མལ་སྣང་ཞེན་སྦྱང་བའི་ཕྱིར༔ ",
            "ཐུན་མོང་ཁྱད་པར་བསྐྱེད་རིམ་དག་ལ་བསླབ༔",
            "དེ་ལ་བསྒྲུབ་བྱའི་ལྷ་དང་སྒྲུབ་བྱེད་ཐབས༔ ",
            "ཇི་ལྟར་སྒྲུབ་པའི་ལམ་དང་འབྲས་བུར་བཅས༔",
            "བསྒྲུབ་བྱ་བླ་མ་ཡི་དམ་མཁའ་འགྲོའི་ཚོགས༔ ",
            "ཞི་དང་ཁྲོ་བོའི་བྱེ་བྲག་བསམ་འདས་ཀྱང༔ ",
            "བྱིན་རླབས་དངོས་གྲུབ་ཁྱད་པར་མྱུར་འདོད་ན༔",
            "རྩ་གསུམ་ཀུན་འདུས་པདྨ་ང་ཉིད་བསྒོམ༔",
            ""
        ],
        [
            "དེ་ཡང་ཕྱི་ལྟར་བར་ཆད་ཀུན་སེལ་ཕྱིར༔ ",
            "སྣང་སྲིད་ཟིལ་གནོན་སྐུ་གསུམ་པདྨ་འབྱུང༔",
            "རིག་འཛིན་རྩལ་འཆང་རྣམ་འཕྲུལ་བཅུ་གཉིས་བཅས༔",
            "སྤྱི་དང་བྱེ་བྲག་ཚུལ་དུ་བསྙེན་པར་བྱ༔",
            "ནང་ལྟར་མཆོག་ཐུན་བསམ་པ་ལྷུན་གྲུབ་ཕྱིར༔ ",
            "བདེ་བ་ཆེན་པོ་པདྨ་ས་བྷ་བ༔ ",
            "ཡིད་བཞིན་ནོར་བུ་གུ་རུ་བཅུ་གསུམ་བཅས༔",
            "བསྐྱེད་རྫོགས་ཐབས་དང་གྲོལ་བ་ཉེ་བར་བསྙེན༔",
            "གསང་བ་དབྱིངས་དང་རིག་པ་དབྱེར་མེད་པ༔ ",
            "ཕྱག་རྒྱའི་གཟུགས་ཤར་མཚོ་སྐྱེས་རྡོ་རྗེ་འཆང༔ ",
            "རྩ་གསུམ་ཀུན་འདྲིལ་སྙིང་པོའི་རྣལ་འབྱོར་གྱིས༔ ",
            "མི་འགྱུར་ལྷན་ཅིག་སྐྱེས་པའི་ཡེ་ཤེས་བསྒྲུབ༔",
            ""
        ],
        [
            "ཡང་གསང་རིག་འཛིན་རྡོ་རྗེ་དྲག་པོ་རྩལ༔ ",
            "བདེ་གཤེགས་ཀུན་འདུས་ཁྲག་འཐུང་ཡོངས་རྫོགས་ལྷ༔ ",
            "སྒྲུབ་པ་ཆེན་པོ་ཉེ་རྒྱུའི་སྤྱོད་པ་ཡིས༔ ",
            "མཐར་ཐུག་སྐུ་དང་ཡེ་ཤེས་མངོན་དུ་བྱ༔",
            "གང་ཡང་སྒྲུབ་བྱེད་ཐབས་ཀྱི་རིམ་པ་ནི༔ ",
            "སྔོན་འགྲོ་དངོས་གཞི་རྗེས་ཀྱི་བྱ་བས་འཇུག༔",
            "དེ་ལ་སྐྱབས་སོང་བྱང་ཆུབ་སེམས་བསྐྱེད་ནས༔",
            "ཉམས་རྟོགས་ཡོན་ཏན་སྐྱེ་བའི་གེགས་གཅིག་པུ༔ ",
            "སྡིག་ལྟུང་ལ་འགྱོད་བླ་མ་རྡོ་རྗེ་སེམས༔ ",
            "སྐྱབས་སུ་གཟུང་ཞིང་ལྷ་བསྒོམ་སྔགས་བཟླས་ཏེ༔",
            "བཤགས་སྡོམ་དྲགས་པོས་རང་རྒྱུད་ལེགས་པར་སྦྱང༔",
            "ཡེ་ཤེས་བསོད་ནམས་ཚོགས་ལ་རག་ལ",
            ""
        ],
        [
            "ས་ཕྱིར༔ ",
            "རྩ་གསུམ་རྒྱ་མཚོར་ཕྱི་ནང་སྣོད་བཅུད་དང༔ ",
            "ཕུང་ཁམས་སྐྱེ་མཆེད་རང་བྱུང་བྱང་ཆུབ་སེམས༔ ",
            "མཁའ་ཁྱབ་མཆོད་སྤྲིན་ནམ་མཁའི་མཛོད་དུ་འབུལ༔ ",
            "ཁྱད་པར་བྱིན་རླབས་དངོས་གྲུབ་ཀུན་གྱི་གཞི༔ ",
            "བླ་མའི་རྣལ་འབྱོར་མོས་གུས་གནད་དུ་བསྣུན༔ ",
            "ཚོགས་གསག་གསོལ་གདབ་དབང་བཞིའི་ཡེ་ཤེས་བླང༔ ",
            "ཐུགས་ཡིད་གཅིག་བསྲེས་དགོངས་པའི་རང་ངོ་བསྐྱང༔ ",
            "རང་བཞིན་མ་གྲུབ་ལྟར་སྣང་བགེགས་ཀྱི་ཚོགས༔ ",
            "གཏོར་མ་བྱིན་ལ་བཀའ་བསྒོ་དྲག་ཏུ་བསྐྲད༔ ",
            "རྡོ་རྗེའི་རྒྱལ་ཐབས་ཕྱག་མཚན་མེ་ཕུང་དང༔ ",
            "སྒོ་གསུམ་ལྷ་སྔགས་གཉུག་མས་བར་ཆད་བསྲུང༔ ",
            "ཡེ་ཤེས་གཟི་བྱིན་བདག་གནས་ཡོ་བྱད་ལ༔",
            "ལྷག་པར་དབབ་པས་མཚན་མའི་རྟོག་པ་བསལ༔",
            "ཕྱི་ནང་གསང་མཆོད་ཏིང་འཛིན་རོལ་མོ་དང༔ ",
            "སྔགས་དང་ཕྱག་རྒྱས་བདེ་ཆེན་འདོད་རྒུར་སྤེལ༔",
            "དངོས་གཞི་འཆི་དང་བར་དོ་སྐྱེ་བའི་ཚུལ༔ ",
            "སྦྱོང་བྱེད་ཟབ་དང་རྒྱ་ཆེའི་ཏིང་འཛིན་ནི༔ ",
            "སྟོང་ཆེན་དེ་བཞིན་ཉིད་དབྱིངས་མཁའ་ལྟར་དག༔ ",
            "བདེན་གཉིས་དབྱེར་མེད་དབྱིངས་སུ་མཉམ་པར་གཞག༔",
            "སྙིང་རྗེ་སྒྱུ་མ་ཀུན་སྣང་རིག་པའི་སྤྲིན༔ ",
            "གསལ་ལ་"
        ],
        [
            "འཛིན་མེད་མཁའ་ཁྱབ་ཀུན་ཏུ་སྤྲོ༔ ",
            "ཕྱག་རྒྱ་གཅིག་པ་ཕྲ་མོ་ཡིག་འབྲུའི་ཚུལ༔ ",
            "ཐམས་ཅད་སྐྱེད་བྱེད་རྒྱུ་ཡི་ས་བོན་ནི༔ ",
            "མི་འགྱུར་ཡེ་ཤེས་སྙིང་པོ་མཁའ་ལ་ཤར༔",
            "རྩེ་གཅིག་སེམས་གཟུང་གསལ་སྣང་ཚད་དུ་འདོན༔",
            "དེ་ལས་འབར་བའི་འོད་སྤྲོས་དངོས་འཛིན་སྦྱང༔",
            "འབྱུང་བ་རིམ་བརྩེགས་ཡུམ་ལྔའི་མཁའ་ཀློང་དུ༔ ",
            "ཧེ་རུ་ཀཿདཔལ་དགྱེས་པའི་ཕོ་བྲང་དང༔ ",
            "རྡོ་རྗེའི་སྲུང་འཁོར་དུར་ཁྲོད་བཀོད་པར་བཅས༔",
            "པདྨ་ཉི་ཟླ་དྲེགས་པའི་གདན་ལ་སོགས༔ ",
            "ཕྱི་སྣོད་ཞི་ཁྲོའི་ཞིང་ཁམས་ཆེན་པོར་གསལ༔",
            "ནང་བཅུད་སྐྱེ་བ་བཞིས་བསྡུས་བག་ཆགས་ཀུན༔ ",
            "སྣང་སྟོང་ཕྱག་རྒྱར་སྒྲུབ་པའི་རིམ་པ་ནི༔ ",
            "རྒྱུ་ལས་འབྲས་བུར་བཞེངས་པས་སྒོང་སྐྱེས་སྦྱོང༔",
            ""
        ],
        [
            "ཡེ་ཤེས་མངོན་བྱང་ལྔ་ཡིས་མངལ་སྐྱེས་སྦྱོང༔",
            "སྐད་ཅིག་སྔགས་ལས་གྲུབ་པས་དྲོད་སྐྱེས་སྦྱོང༔",
            "སེམས་ཙམ་རྫོགས་པའི་ལྷ་ཡིས་རྫུས་སྐྱེས་སྦྱོང༔",
            "གང་ཡང་ཕྱག་རྒྱ་གཅིག་སྤྲོས་ཚོགས་སྒྲུབ་ཀྱིས༔ ",
            "སྐྱེ་བའི་རིམ་པ་གསུམ་པོ་སྦྱོང་བར་བྱེད༔",
            "སྦྱོང་བྱེད་ཁྱད་པར་ལྷ་ཡི་གསལ་སྣང་ནི༔ ",
            "མངོན་སུམ་གོམས་པ་བརྟན་པོས་གཟུགས་སྣང་སྦྱོང༔",
            "ང་རྒྱལ་དྲག་པོས་ཞེན་པའི་སེམས་སྦྱོང་སྟེ༔",
            ""
        ],
        [
            "དག་པ་དྲན་པས་ཐམས་ཅད་ལྷ་རུ་སྦྱོང༔",
            "ཀུན་ཀྱང་སེམས་འཛིན་རྩེ་གཅིག་བསམ་གཏན་གྱིས༔ ",
            "རང་གི་སེམས་ཉིད་ལྷ་སྐུར་རྫོགས་པའི་ཕྱིར༔ ",
            "ཕྱག་རྒྱ་ཕྲ་རགས་གཟུགས་སུ་འདུ་བྱས་པ༔ ",
            "དམིགས་པའི་རྟེན་དུ་མཁས་པས་བཞག་ནས་ཀྱང༔ ",
            "ལུས་བསྲང་རླུང་རོ་བསལ་ཞིང་ཡིད་མིག་རླུང༔ ",
            "རྩེ་གཅིག་གཏད་དེ་ཡུན་ཐུང་གྲངས་མང་བསྒོམ༔",
            "རིམ་གྱིས་གཡོ་ཐོབ་གོམས་བརྟན་མཐར་ཕྱིན་བར༔ ",
            "ལེགས་པར་བསླབ་ཕྱིར་ཐུན་ཚོད་བསྲིངས་ཏེ་བྱ༔",
            ""
        ],
        [
            "བྱིང་རྒོད་ལ་སོགས་ཏིང་འཛིན་སྐྱོན་ཀུན་བསལ༔",
            "སྐབས་སུ་མི་རྟོག་གཉུག་མའི་ངང་དུ་ཀློད༔ ",
            "རེས་འགའ་ལྷ་སྐུའི་རྩལ་སྦྱོང་ལམ་དུ་སློང༔",
            "ལྷ་དང་རང་སེམས་དབྱེར་མེད་དོན་ལ་བལྟ༔",
            "སྤྱོད་ཡུལ་ཐམས་ཅད་ཡེ་ཤེས་རོལ་པར་ཁྱེར༔",
            "དེ་ལྟར་ཏིང་འཛིན་གཟེར་ལ་བརྟེན་ནས་ཀྱང༔ ",
            "ཡིད་ཀྱི་ཡུལ་དུ་མ་འདྲེས་གསལ་སྣང་རྫོགས༔",
            "དབང་པོའི་ཡུལ་དུ་ཕྱག་རྒྱ་མངོན་སུམ་ཤར༔",
            ""
        ],
        [
            "ལུས་ཀྱི་ཡུལ་དུ་ཤིན་སྦྱངས་ཐོབ་པའི་ལྟས༔ ",
            "གཞན་སྣང་དབང་བསྒྱུར་ཆོ་འཕྲུལ་ཅིར་ཡང་འཆར༔ ",
            "ཧེ་རུ་ཀཿདཔལ་སྐུ་ཡི་དངོས་གྲུབ་ཐོབ༔",
            "སྔགས་ཀྱི་གཟེར་ནི་མི་འགྱུར་ཐུགས་སྲོག་དང༔ ",
            "ཡི་གེའི་ཕྲེང་བ་གསལ་བཀོད་བསྙེན་པ་སྟེ༔",
            "ཡབ་ཡུམ་ཞལ་ནས་ཞལ་དང་གསང་བ་ནས༔",
            "མགལ་མེ་ལྟ་བུར་འཁོར་བ་ཉེ་བསྙེན་ཡིན༔",
            "ཧེ་རུ་ཀཿདཔལ་གསུང་གི་དངོས་གྲུབ་ཐོབ༔",
            "འཕྲོ་འདུའི་གཟེར་གྱིས་དོན་གཉིས་མཛད་པ་དང༔ ",
            "དངོས་གྲུབ་དབང་དུ་བྱ་བ་སྒྲུབ་པ་སྟེ༔",
            ""
        ],
        [
            "སྣོད་བཅུད་སྣང་གྲགས་རྟོག་ཚོགས་ལྷ་སྔགས་དང༔ ",
            "ཡེ་ཤེས་ཆེན་པོར་འཆར་བ་སྒྲུབ་པ་ཆེས༔",
            "ཡོན་ཏན་ཕྲིན་ལས་ཀུན་ལ་དབང་འབྱོར་ཞིང༔",
            "དགོངས་པ་མི་འགྱུར་ལྷ་ཚོགས་ཇི་སྙེད་ཀུན༔ ",
            "རང་རིག་རྩལ་དུ་རྟོགས་ཤིང་གོམས་པ་ལས༔ ",
            "རླུང་སེམས་ལྷ་སྐུ་དབྱེར་མེད་རོ་མཉམ་པའི༔ ",
            "ཧེ་རུ་ཀཿདཔལ་ཐུགས་ཀྱི་དངོས་གྲུབ་ཐོབ༔",
            "རྣལ་འབྱོར་ཡན་ལག་དམ་ཚིག་ཕྱག་རྒྱའི་སྐུ༔ ",
            "རྡོ་རྗེ་གསུམ་གྱི་ངོ་བོར་བྱིན་བརླབས་ཤིང༔ ",
            "ཡེ་ཤེས་དབང་བསྐུར་སྒྲིབ་པའི་དྲི་སྦྱངས་ཏེ༔",
            "རིགས་དང་རིགས་བདག་མ་འཆོལ་ཕྱག་རྒྱས་གདབ༔ ",
            "གཉིས་སྣང་བསལ་ཕྱིར་དབྱིངས་ལས་ཡེ་ཤེས་པ༔ ",
            "སྤྱན་དྲངས་རོ་མཉམ་ལྷུན་གྱིས་གྲུབ་པར་བལྟ༔",
            "རྡོ་རྗེའི་ཕྱག་དང་ཞབས་ནི་བསིལ་ནས་ཀྱང༔ ",
            "དགྱེས་པའི་གདན་ལ་བརྟན་པར་བཞུགས་སུ་གསོལ༔",
            ""
        ],
        [
            "རང་ལས་རྣམ་སྤྲུལ་རིག་པའི་ལྷ་མོ་ཡིས༔ ",
            "བརྡའ་ཡི་ཕྱག་འཚལ་དོན་གྱི་ཕྱག་ལན་བཏབ༔",
            "ཕྱི་ནང་གསང་བའི་དབང་པོར་དགྱེས་རྒུའི་ཡུལ༔ ",
            "ཉེར་སྤྱོད་འདོད་ཡོན་སྨན་གཏོར་རཀྟ་དང༔ ",
            "སྦྱོར་སྒྲོལ་ཟུང་འཇུག་མཆོད་པའི་སྤྲིན་ཆེན་པོས༔ ",
            "བདེ་བ་ཆེན་པོའི་ལོངས་སྤྱོད་ལྷག་པར་སྤེལ༔",
            "ཆེ་བའི་ཡོན་ཏན་བསྔགས་པ་རྡོ་རྗེའི་གླུས༔ ",
            "སྐུ་དང་ཡེ་ཤེས་ཕྲིན་ལས་ང་རྒྱལ་བསྐྱེད༔",
            "ཏིང་འཛིན་བསྒོམས་པའི་རྗེས་ཀྱི་བྱ་བ་ནི༔ ",
            "བར་ཆད་བསལ་ཞིང་དངོས་གྲུབ་སྤེལ་བའི་ཕྱིར༔ ",
            "ཐུན་མཚམས་ཀུན་ཏུ་གཏོར་མའི་མཆོད་པ་འབུལ༔ ",
            "ཐབས་ཤེས་དབྱེར་མེད་ཀུན་སྤྱོད་ཁྱད་པར་ཅན༔ ",
            "བདེ་ཆེན་ཚོགས་ཀྱི་འཁོར་ལོས་ཉོན་མོངས་གཅོད༔ ",
            "སྐལ་ལྡན་མི་དང་དགྱེས་ལྡན་ཡོ་བྱད་མཆོག༔ ",
            "དངོས་གྲུབ་ལྷ་དང་བསོད་ནམས་ཡེ་ཤེས་ཚོགས༔ ",
            "ཕྱི་ནང་གསང་བ་བླ་ན་མེད་པ་ཡིས༔ ",
            "བསྒྲུབ་བྱ་མཉེས་ཤིང་སྒྲུབ་པའི་ཉམས་ཆག་སྐོང༔ ",
            "སྒྲོལ་བ་ལམ་ལོངས་སྦྱོར་བ་ཚད་དུ་ཕྱིན༔",
            "ཧེ་རུ་ཀཿདང་སྤྱོད་ཡུལ་མཉམ་པར་འགྱུར༔",
            ""
        ],
        [
            "ཡེ་ཤེས་ལྷ་ལ་བསྙེན་བསྲིང་མི་མངའ་ཡང༔ ",
            "འགྲོ་བའི་དོན་ཕྱིར་ཐུགས་དམ་གནད་ནས་བསྐུལ༔",
            "འཇིག་རྟེན་ཚུལ་སྟོན་རྒྱུད་གསུམ་བཀའ་ཉན་རྣམས༔ ",
            "ཐ་ཚིག་བསྒྲག་ཅིང་ལས་ཀྱི་གཉེར་བྱང་གཏད༔",
            "ཁྱད་པར་བོད་ཁམས་སོ་ཁ་སྲུང་བའི་ཕྱིར༔ ",
            "ཆེ་ཞེ་འཁོར་བཅས་བཤལ་ཆུའི་བདུད་རྩིས་བརྔན༔ ",
            "ལས་རྣམས་གསོར་མི་རུང་བའི་མཐའ་སྡུད་ནི༔ ",
            "རྣམ་བཞིའི་དལ་དུ་རྡོ་རྗེའི་རྟ་བྲོ་བརྡུང༔ ",
            "བསྒྲུབ་བྱའི་ལྷ་ལ་ཐུན་མོང་མཆོག་ཉིད་ཀྱི༔ ",
            "དངོས་གྲུབ་རྒྱུན་དང་དུས་སུ་ལྷག་པར་བླང༔ ",
            "དམིགས་མེད་ཐུགས་རྗེའི་བཀའ་དྲིན་གསོབ་པའི་ཕྱིར༔ ",
            "མཆོད་ཅིང་བསྟོད་པས་གཏང་རག་དག་ཀྱང་དབུལ༔ ",
            "ཆོ་ག་ཡོ་བྱད་ལྷག་ཆད་ཉམས་པ་རྣམས༔ ",
            "གནོང་ཞིང་འགྱོད་པའི་ཚུལ་གྱིས་རབ་ཏུ་བཤགས༔ ",
            "རྟག་མཐའ་སྦྱང་ཕྱིར་སྣོད་བཅུད་ལྷར་སྣང་ཀུན༔ ",
            "འོད་གསལ་སྟོང་ཉིད་ཐིག་ལེ་ཆེན་པོར་བསྡུ༔",
            "ཆད་མཐའ་བསལ་སླད་ཟུང་འཇུག་སྒྱུ་མའི་སྐུས༔",
            "སྣང་གྲགས་རྟོག་ཚོགས་ལྷ་སྔགས་ཆོས་སྐུར་སྦྱོང༔",
            "དགེ་ཚོགས་མི་ཟད་འཕེལ་ཞིང་"
        ],
        [
            "མཐར་དབྱུང་བ༔ ",
            "ཡོངས་སུ་བསྔོ་དང་སྨོན་ལམ་ཟབ་མོ་གདབ༔ ",
            "ཤིས་བརྗོད་གླུ་དང་མེ་ཏོག་ཆར་འབེབ་པས༔ ",
            "ཕྱོགས་དུས་གནས་སྐབས་ཀུན་ཏུ་དགེ་ལེགས་སྤེལ༔",
            "གཞན་ཡང་ལམ་གྱི་དྲོད་ཐོབ་རྣལ་འབྱོར་པས༔ ",
            "འཇིག་རྟེན་ཀུན་ཏུ་ཕན་བདེ་འབྱུང་བའི་ཕྱིར༔ ",
            "དམ་ཚིག་རྟེན་ལ་ཡེ་ཤེས་སེམས་དཔའི་ཚོགས༔ ",
            "དབྱེར་མེད་ལྷག་པར་རབ་ཏུ་གནས་པ་ནི༔ ",
            "མཚན་ཉིད་རྫོགས་ཤིང་བྱ་བ་མཐར་ཕྱིན་རྟེན༔ ",
            "གནས་དུས་ཡོ་བྱད་སྟོན་འཁོར་ཕུན་ཚོགས་པས༔ ",
            "བགེགས་དང་དྲི་སྦྱང་བྱང་ཆུབ་སེམས་མཆོག་བཟུང༔ ",
            "བསྐྱེད་ཅིང་དགུག་བསྟིམ་དབང་བསྐུར་ཕྱག་རྒྱས་གདབ༔ ",
            "མོས་པ་བཞིན་དུ་ཞལ་བསྒྱུར་མངའ་དབུལ་ལ༔",
            "མཆོད་པའི་གཉེར་གཏད་བཀྲ་ཤིས་བདེན་ཚིག་བརྗོད༔",
            "ལྷ་རྣམས་ཚིམ་བྱེད་མཆོད་སྦྱིན་སྲེག་པའི་ལས༔ ",
            "དབྱིབས་དང་ཁ་དོག་ཚད་ལྡན་ཡོ་བྱད་བཤམ༔ ",
            "འདུག་སྟངས་ཆས་གོས་བསམ་པ་རྩེ་གཅིག་པས༔ ",
            "ལས་མཐུན་མེ་སྦར་སྲིད་ཞིའི་མེ་ལྷ་བསྐྱེད༔",
            "མཉེས་བྱེད་འབུལ་ཞིང་ཏིང་འཛིན་སྤྲོ་བསྡུ་བཅས༔",
            "རྣོ་ལ་ངར་གྱིས་གདགས་པ་ཇི་བཞིན་དུ༔ ",
            "སྔགས་ཀྱི་ལྷག་ཆད་སྐོང་ཞིང་དངོས་གྲུབ་སྟེར༔",
            ""
        ],
        [
            "ལས་བཞིའི་བྱེ་བྲག་འབད་པ་མེད་པར་འགྲུབ༔",
            "རྡོ་རྗེའི་རྟེན་མཆོག་ཡུན་དུ་གནས་པའི་ཐབས༔ ",
            "ཚེ་དང་ལུས་ཀྱི་བཅུད་ལེན་སྒྲུབ་པ་ནི༔ ",
            "ཉམས་ཤིང་འཕོ་བའི་ཐིག་ལེ་བརྟེན་པར་བཅས༔",
            "འཁོར་འདས་བཅུད་ཀྱིས་བསྐྱེད་བསྲིང་མི་འགྱུར་སླད༔ ",
            "ཏིང་འཛིན་གསལ་ཞིང་ཕོ་ཉ་བཏང་ལ་དགུག༔",
            "མི་ཤིགས་ཐིག་ལེར་རྒྱས་གདབ་བརྟན་པར་བྱ༔",
            "སྙིང་རྗེའི་ཡུལ་གྱུར་སྲིད་པ་བར་མའི་འགྲོ༔",
            "ངོ་མཚར་ཐུགས་རྗེས་ངན་འགྲོ་ཐར་པའི་ཐབས༔ ",
            "གནས་ནས་སྤར་ཞིང་ལམ་ལྔ་རྫོགས་པའི་ལུང༔ ",
            "ཡུལ་དང་ཐབས་དང་མཐར་ཕྱིན་བྱ་བ་སྟེ༔",
            ""
        ],
        [
            "རྟེན་བསྐྱེད་དགུག་བསྟིམ་བར་ཆད་བགེགས་ཚོགས་སྦྱང༔",
            "རིགས་དྲུག་འཁོར་བའི་བག་ཆགས་ལ་བརྟེན་པའི༔ ",
            "སྡིག་སྒྲིབ་ཐམས་ཅད་བསྲེག་གཏོར་ལྷག་མེད་བཀྲུ༔ ",
            "རིག་འཛིན་གྲལ་དུ་རྡོ་རྗེའི་དབང་བསྐུར་ཞིང༔",
            "འདོད་ཡོན་རྒྱ་མཚོ་བདེ་ཆེན་སྤྲིན་དུ་སྤེལ༔",
            "ཟབ་མོའི་ཆོས་བཤད་དག་པའི་ཞིང་ཁམས་སུ༔ ",
            "དབུགས་དབྱུང་ལམ་ལྔ་ཡོངས་སུ་རྫོགས་པའི་ཕྱིར༔ ",
            "ཀུན་ཏུ་འཆང་བ་ཆེན་པོའི་སྲས་སུ་བསྐྲུན༔ ",
            "སྙིགས་མ་ཡེ་ཤེས་མེས་སྦྱངས་སྐུ་གདུང་གདབ༔ ",
            "འགྲོ་དོན་ཕྲིན་ལས་རྒྱུན་མི་འཆད་པར་བྱ༔",
            "ཐུན་མོང་དེ་བཞིན་གཤེགས་པའི་སྤྱོད་ཡུལ་གྱིས༔ ",
            "བསམ་ཀུན་རྫོགས་པར་བྱེད་པའི་ཕྲིན་ལས་ནི༔ ",
            "སྒོ་གསུམ་བྱ་བས་ཕན་བདེ་སྒྲུབ་པ་སྟེ༔",
            "རྗེས་སུ་གཟུང་དང་ཚར་གཅོད་རྣམ་པ་གཉིས༔ ",
            "སྲུང་དང་ཞི་དང་རྒྱས་དང་དབང་སྒྱུར་བ༔ ",
            "ཏིང་འཛིན་སྔགས་དང་ཕྱག་རྒྱས་གཞི་བཟུང་སྟེ༔",
            ""
        ],
        [
            "མཆོད་རྟེན་ཁྲུས་དང་མེ་དང་འཁོར་ལོ་དང༔ ",
            "ཕུར་བུ་བྲོ་གར་རྟེན་འབྲེལ་རྫས་ཀྱིས་བསྒྲུབ༔",
            "ཁྱད་པར་ཚར་གཅོད་ནན་ཏུར་བྱ་བའི་ཚུལ༔ ",
            "རང་ཉིད་སྲུང་དང་འགལ་རྐྱེན་ཟློག་པ་དང༔ ",
            "རྫོང་འཕྲང་སྲོག་དང་འབྲས་བུའི་གནད་ལྡན་པས༔ ",
            "ཁ་སྦྱོར་དབྱེ་བ་གསད་པའི་ཆོ་ག་སྟེ༔",
            "ལས་ཀྱི་མཐའ་ནི་གནན་འཕང་སྲེག་པས་བསྡུ༔",
            "མཆོག་གི་ཕྲིན་ལས་བླ་ན་མེད་པའི་ཕུལ༔",
            "ཉམས་ཆག་ཞི་བ་བམ་གྱི་སྒྲུབ་པ་ནི༔ ",
            "མཚན་ཉིད་ལེགས་བརྟགས་བཀྲ་ཤིས་གཙང་མའི་བམ༔ ",
            "བརྟུལ་ཞུགས་ལྡན་པས་རྡོ་རྗེའི་འགྲོས་ཀྱིས་བླང༔ ",
            "དཀྱིལ་འཁོར་དབུས་བཞག་ལྷར་གསལ་བསྙེན་ཅིང་བསྒྲུབ༔",
            "འོད་དང་སྒྲ་དང་དྲི་སོགས་རྟགས་བྱུང་ནས༔",
            ""
        ],
        [
            "ལྷ་ཉིད་འོད་ཞུ་ལྷ་ལ་ལྷ་ཐིམ་ཚུལ༔ ",
            "ཡུལ་དང་ཡུལ་ཅན་དབྱེར་མེད་བདེ་བ་ཆེའི༔ ",
            "རྡོ་རྗེའི་ལོངས་སྤྱོད་དགྱེས་རྒུར་སྤྲོ་བས་བསྐང༔ ",
            "ཡེ་ཤེས་རྒྱས་བྱེད་བདུད་རྩིའི་སྒྲུབ་པ་ནི༔ ",
            "སྣོད་བཅུད་ཡེ་ནས་བདུད་རྩི་ཆེན་པོར་དག༔ ",
            "དེ་ཉིད་རྟོགས་པས་འཆི་མེད་བཅུད་ཀྱིས་ལེན༔",
            "མཆོག་དང་ཐུན་མོང་རྫས་བཙལ་ལེགས་པར་སྦྱར༔",
            "ཁྲོལ་བུ་སྦྱང་ཞིང་ཕྱེ་མ་ཚུལ་བཞིན་བསྒྲུབ༔",
            "ཞི་ཁྲོ་ཡབ་ཡུམ་དགྱེས་པ་ཆེན་པོའི་ལྷ༔ ",
            "སྦྱོར་ཐབས་དུ་མས་བྱང་ཆུབ་སེམས་སྤྲིན་དབབ༔ ",
            "གསང་སྒོ་དབྱེ་ཞིང་",
            "ཐིག་ལེ་གཅིག་ཏུ་བསྐྱིལ༔ ",
            "དངོས་གྲུབ་གསོལ་ནས་སྐལ་པར་ལྡན་པའི་ཚོགས༔ ",
            "བདེ་ཆེན་རྡོ་རྗེའི་རིགས་སུ་མཉམ་སྦྱར་བས༔ ",
            "ཚེ་དང་སྐོང་དང་ཡིད་འོང་ནད་སེལ་སོགས༔ ",
            "ཡོན་ཏན་ཁྱད་པར་བརྒྱ་རྩ་བརྒྱད་འགྲུབ་ཅིང༔ ",
            "སྣོད་བཅུད་ཐམས་ཅད་ཧེ་རུ་ཀཿཡི་ཞིང༔",
            ""
        ],
        [
            "ཚོམ་བུ་དང་བཅས་གྲོལ་བ་མཆོག་ལ་སྦྱོར༔",
            "དེ་ལྟར་མཆོག་དང་ཐུན་མོང་དངོས་གྲུབ་ཀུན༔ ",
            "ཚུལ་བཞིན་སྒྲུབ་པ་ཡོངས་རྫོགས་ལམ་རིམ་ནི༔ ",
            "སྟོང་ཆེན་སྙིང་རྗེ་སྒྱུ་མའི་བསྙེན་པ་དང༔ ",
            "ཕྲ་རགས་ཕྱག་རྒྱ་གཅིག་པའི་གསལ་སྣང་བརྟན༔",
            "ཕྱག་རྒྱ་སྤྲོས་བཅས་ཉེ་བར་བསྙེན་པ་འམ༔ ",
            "དེ་རྣམས་བསྙེན་དང་ཉེ་བསྙེན་སྒྲུབ་པ་ཡིས༔ ",
            "དྲོད་དང་རྟགས་དང་མཚན་མ་མངོན་གྱུར་ནས༔",
            "ཚོམ་བུ་ཚོགས་ཀྱི་སྒྲུབ་དང་སྒྲུབ་ཆེན་ལ༔",
            "བརྟེན་ནས་",
            "རིག་འཛིན་གོ་འཕང་མཐར་ཕྱིན་སླད༔ ",
            "དབེན་ཞིང་"
        ],
        [
            "བྱིན་རླབས་ཟིལ་ལྡན་གནས་མཆོག་ཏུ༔ ",
            "གཟའ་སྐར་ཚེས་བཟང་ཡ་མཚན་ཆེན་པོའི་དུས༔ ",
            "ཕུན་སུམ་ཚོགས་པའི་ཡོ་བྱད་དང་བཅས་ཏེ",
            "སྟོན་འཁོར་མཚན་ཉིད་ཚང་བའི་ཚོམ་བུ་ཡིས༔ ",
            "ཏིང་འཛིན་གསལ་ཞིང་ཆོ་ག་རྣམ་དག་པས༔ ",
            "ས་གཞི་བསླང་ཞིང་དབང་བྱས་སྦྱོང་དང་སྲུང༔",
            "ཕྱི་ནང་གསང་བའི་རྒྱུད་སྦྱང་མཚམས་བཅད་ཅིང༔ ",
            "མ་ཏྲ་བསྒྲལ་མནན་རྡོ་རྗེའི་ཞིང་ཁམས་སུ༔ ",
            "ལྷག་པར་གནས་པའི་སྟ་གོན་ཚུལ་བཞིན་བྱ༔",
            "དཀྱིལ་འཁོར་བཞེངས་ཏེ་རྫས་དང་སྒྲུབ་པོ་དགོད༔",
            "བསྙེན་པའི་ཆོ་གས་སྣོད་སྦྱངས་སྒྲིབ་པ་བསལ༔",
            "ཉེ་བར་བསྙེན་པས་བཅུད་སྦྱངས་དངོས་གྲུབ་བསྡུ༔",
            ""
        ],
        [
            "སྒྲུབ་པས་རྒྱུད་སྦྱངས་དངོས་གྲུབ་དབང་དུ་བྱ༔",
            "དུས་དྲུག་ཚོགས་ཀྱི་མཆོད་པས་དགྱེས་པ་བསྐང༔ ",
            "ལྟ་ཉན་འབྱུང་པོ་ཚར་གཅོད་བྱིན་ཆེན་དབབ༔ ",
            "ལྷ་སྔགས་ཏིང་འཛིན་འཕྲོ་འདུ་རྒྱུན་མི་གཅད༔ ",
            "ཡིད་གཡེངས་སྤངས་ཏེ་རྩེ་གཅིག་བསྒྲུབས་པ་ལས༔ ",
            "བྲིས་སྐུ་བཞད་ཅིང་བདུད་རྩི་སྒྲར་བཅས་ཁོལ༔ ",
            "མར་མེ་རང་འབར་སྒྲུབ་རྫས་ཞག་ཏུ་འཁྱིལ༔ ",
            "རྟོགས་པའི་རྩལ་འབར་ཡེ་ཤེས་དབང་བ་སོགས༔ ",
            "ངེས་པའི་རྟགས་བྱུང་སྒྲུབ་པ་ཆེན་པོ་ཡིས༔ ",
            "སྲོད་ལ་ལྷ་དང་ནམ་གུང་སྒྲོལ་བ་དང༔ ",
            "ཐོ་རངས་སྦྱོར་བ་ལམ་བྱས་དངོས་གྲུབ་བླང༔ ",
            "དེ་ལྟར་ཟླ་དྲུག་བཅུ་གཉིས་བཅོ་བརྒྱད་ནས༔",
            "ཕྱི་ནང་བསྐྱེད་རྫོགས་སེམས་ལ་དབང་ཐོབ་པས༔ ",
            "རླུང་རིག་ལས་རུང་འོད་གསལ་མངོན་དུ་འགྱུར༔",
            "རྣམ་སྨིན་ལུས་ལ་སེམས་ཉིད་ལྷ་སྐུར་སྨིན༔",
            "ཟག་པ་གསུམ་ཟད་ཚེ་ལ་དབང་བ་འཐོབ༔",
            ""
        ],
        [
            "རིགས་ལྔའི་གདུང་འཛིན་ཕྱག་རྒྱ་ཆེན་པོའི་སྐུས༔",
            "རྒྱལ་ཚབ་ཆེན་པོའི་ས་ལ་ལྷུན་གྱིས་གྲུབ༔",
            "མདོར་ན་རིམ་པས་སྨིན་ཅིང་དམ་ཚིག་བརྟན༔",
            "ལྟ་བས་རྒྱུད་སྦྱངས་ཏིང་འཛིན་རྩེ་གཅིག་བརྟན༔",
            "དཀྱིལ་འཁོར་ལེགས་བཀོད་སྒྲུབ་པའི་རྣལ་འབྱོར་པས༔ ",
            "སྔགས་དང་ཕྱག་རྒྱ་མཆོད་པའི་དཔུང་བསྐྱེད་དེ༔",
            "སྤྱོད་པས་མཚམས་སྦྱར་དངོས་གྲུབ་མཐུ་ཐོབ་ནས༔",
            ""
        ],
        [
            "མཆོག་དང་ཐུན་མོང་ཕྲིན་ལས་འབད་མེད་འགྲུབ༔",
            "གཞི་དང་ལམ་དང་འབྲས་བུའི་ཚུལ་ཉིད་དུ༔ ",
            "རྒྱུད་དོན་དངོས་པོ་ཉམས་ལེན་སྙིང་པོར་བྱ༔",
            "དེ་ལྟར་བུམ་དབང་ལམ་ཁྱེར་གཙོར་གྱུར་པའི༔ ",
            "རྣལ་འབྱོར་ཆེན་པོའི་སྒྲུབ་པས་གཞི་བཟུང་སྟེ༔",
            "གསང་དབང་ཉེ་བར་བསྙེན་པའི་ལམ་རིམ་ནི༔ ",
            "རྟེན་དང་བརྟེན་པ་རྗེས་སུ་རྣལ་འབྱོར་ལམ༔ ",
            "ཟབ་པའི་བསྐྱེད་རིམ་རྩ་རླུང་ཐིག་ལེའི་ཁམས༔ ",
            "གྲུབ་ཙམ་ཉིད་ནས་རང་བྱུང་སྣོད་དང་བཅུད༔ ",
            "བཅོས་མ་མིན་པའི་དཀྱིལ་འཁོར་ཉིད་ཡིན་པས༔ ",
            "འབྱུང་བཞིའི་རྟོག་པ་ཡུམ་གྱི་བྷ་ག་རུ༔ ",
            "ཕུང་པོ་རགས་པ་གཞལ་མེད་ཁང་ཆེན་ཏེ༔",
            "དབང་པོ་སྒོ་ལྔ་ཤ་ཁྲག་དྲོད་དབུགས་སོགས༔ ",
            "རྒྱན་དང་བཀོད་པ་གཟི་བརྗིད་དཔལ་དུ་འབར༔",
            "རོ་མ་དཔའ་བོ་རྐྱང་མ་དཔའ་མོ་དང༔ ",
            "དབུ་མ་ཧེ་རུ་ཀཿདཔལ་ཀུན་ཏུ་བཟང༔",
            ""
        ],
        [
            "འཁོར་ལོའི་གནས་རྣམས་རིགས་མཆོག་ཞི་ཁྲོའི་གཙོ༔ ",
            "རྩ་འདབ་ཐམས་ཅད་རིགས་ཀྱི་ཡབ་དང་ཡུམ༔ ",
            "ཕུང་པོ་དམ་ཚིག་ཐིག་ལེ་ཏིིང་འཛིན་སེམས༔ ",
            "རིག་པ་ཡེ་ཤེས་དབྱེར་མེད་ང་རྒྱལ་གྱིས༔ ",
            "འདོད་ཡོན་ལོངས་སྤྱོད་བདེ་ཆེན་སྤྲིན་ལ་རོལ༔",
            "ཆེ་བའི་ཡོན་ཏན་བསྔགས་པ་བསྟོད་པའི་གླུ༔ ",
            "བསྒུལ་བསྐྱོད་ཕྱག་རྒྱ་འགྲོ་འདུག་རྡོ་རྗེའི་གར༔ ",
            "སྲོག་རྩོལ་འབྱུང་འཇུག་བཟླས་པ་རྒྱུན་མི་འཆད༔",
            "བཟའ་བཏུང་གཏོར་མ་ཚོགས་འཁོར་རྟག་ཏུ་རོལ༔",
            "སྙོམས་འཇུག་བདེ་བས་ཚིམས་པའི་འོད་གསལ་ལྷ༔ ",
            "ཐིག་ལེ་ལས་བཞེངས་ནཱ་དར་སྟོང་པར་ཡལ༔ ",
            "སྟོང་ཉིད་ངང་ལས་སྣང་གྲགས་རྟོག་ཚོགས་ཀུན༔ ",
            "རྡོ་རྗེ་གསུམ་མཆོག་དབྱེར་མེད་ལྷུན་གྱིས་གྲུབ༔",
            "ཟབ་མོའི་བསྐྱེད་རིམ་འདི་ལ་སུས་གོམས་པ༔ ",
            "རླུང་སེམས་ལས་རུང་སྤྱན་དང་མངོན་ཤེས་འགྲུབ༔",
            "དྲོད་དང་རྟགས་མཚན་རྩོལ་མེད་ངང་གིས་ཤར༔",
            ""
        ],
        [
            "དེ་ལྟར་བདེ་ཆེན་སྐུ་ལ་རྟེན་བྱས་ནས༔",
            "བརྟེན་པ་རྩ་རླུང་ཐིག་ལེའི་རྫོགས་རིམ་ནི༔ ",
            "ལུས་གནད་ལྡན་པས་ཆུན་བཙལ་རླུང་དུག་དབྱུང༔ ",
            "ངོ་བོ་བདེ་སྟོང་རྣམ་པ་ཡི་དམ་ལྷ༔ ",
            "རྣམ་འགྱུར་རྙོག་པ་མེད་པ་ཆུ་ཟླའི་གར༔ ",
            "འཇའ་ཚོན་ལྟ་བུའི་སྐུ་དབུས་དྷཱུ་ཏིའི་རྩ༔ ",
            "གཡས་གཡོན་རོ་རྐྱང་དེ་གསུམ་ལ་བརྟེན་པའི༔ ",
            "རྩེ་མོ་རྣམ་བཀོད་འདབ་མ་སུམ་ཅུ་གཉིས༔ ",
            "རོ་རྣམས་འདུས་པར་བརྒྱད་གཉིས་བཅུ་དྲུག་སྟེ༔",
            "དྲན་པ་རྣམ་པར་བཀོད་ལ་ཚོགས་བརྒྱད་འདབ༔ ",
            "སྐྱེད་བྱེད་འཁོར་ལོར་དྲུག་ཅུ་རྩ་བཞིར་བཅས༔",
            "གནས་པ་བཞིན་དུ་གསལ་གདབ་གོམས་པ་ན༔",
            "སྐྱོན་ཅན་རླུང་ནི་ཕྱིར་ལ་སངས་ཀྱིས་འབུད༔ ",
            "སྐྱོན་མེད་སྟེང་འོག་ལྟེ་བར་ནར་གྱིས་དྲངས༔ ",
            "བུམ་པ་ལྟར་དགང་གཞིལ་ཞིང་མདའ་ལྟར་འཕང༔",
            "རྩོལ་བ་རིམ་བསྐྱེད་རྒྱུན་མི་འཆད་པ་ཡིས༔ ",
            "ལུས་བདེ་ངག་སྙན་སེམས་གནས་འཆི་མེད་འགྲུབ༔",
            ""
        ],
        [
            "ཐུན་མཚམས་འཕྲུལ་འཁོར་བྱ་ཞིང་དལ་བར་གཞག༔",
            "སྐབས་སུ་རྡོ་རྗེའི་བཟླས་པས་སེམས་གནས་བསྒྲུབ༔",
            "དེ་ལ་གོམས་ནས་སྤྲུལ་པའི་འཁོར་ལོའི་འོག༔ ",
            "ཤེས་རབ་སྦས་པའི་རང་གཟུགས་ཙཎྜ་ལཱི༔ ",
            "ཨ་ཤད་གསལ་གདབ་རླུང་གིས་བསྐུལ་ལ་སྦར༔ ",
            "དབུ་མའི་ལམ་ཞུགས་འཁོར་ལོའི་ལྷ་ཚོགས་བསྐུལ༔",
            "སྤྱི་བོའི་ཧྃ་ལས་བདེ་བའི་ཐིག་ལེ་ཡིས༔ ",
            "དེ་ཉིད་གསོས་བཏབ་སླར་ཡང་ཆེས་ཆེར་འབར༔",
            ""
        ],
        [
            "རྩ་ཁམས་དྲོད་བདེས་གང་ནས་མི་རྟོག་པའི༔ ",
            "ཡེ་ཤེས་མངོན་གྱུར་ཆོས་ཉིད་དབྱིངས་སུ་བསྐྱལ༔ ",
            "ཟབ་པའི་བསྐྱེད་རིམ་བསྙེན་དང་ཉེ་བསྙེན་ནི༔ ",
            "རླུང་གི་རྣལ་འབྱོར་འཕྲུལ་འཁོར་བཅས་པ་སྟེ༔",
            "གཏུམ་མོའི་སྒྲུབ་པས་བདེ་སྟོང་དབྱེར་མེད་པའི༔ ",
            "སྒྲུབ་པ་ཆེན་པོའི་དེ་ཉིད་མངོན་དུ་འགྱུར༔",
            "ལམ་གྱི་ཡན་ལག་ཉིན་མོའི་རྗེས་ཐོབ་ཀུན༔ ",
            "མ་དག་སྒྱུ་མའི་དཔེ་བརྒྱད་ལྟ་བུ་དང༔ ",
            "དག་པ་སེམས་ཙམ་སྣང་སྟོང་ལྷ་སྐུར་བལྟ༔",
            "རླུང་སེམས་ཕྱག་རྒྱར་ལྡང་བས་སློབ་པ་དང༔ ",
            "མི་སློབ་ཟུང་འཇུག་སྒྱུ་མའི་བདེ་བར་རོལ༔",
            "ཆོས་ཀུན་རང་བཞིན་སྟོང་གསལ་ཡིན་ཤེས་ནས༔",
            "གཉིད་དུས་སྙིང་དབུས་མི་ཤིགས་ཐིག་ལེ་ལ༔"
        ],
        [
            "མཉམ་བཞག་སྟོང་བཞིའི་ཉམས་མྱོང་དྲངས་པ་ལས༔ ",
            "དཔེ་དང་དོན་གྱི་འོད་གསལ་རྩོལ་མེད་འཆར༔ ",
            "རྗེས་ཐོབ་འདུན་པའི་སྟོབས་དང་རླུང་སྦྱོར་གྱིས༔ ",
            "རྨི་ལམ་ངོ་ཤེས་སྤྲུལ་སྒྱུར་རྩལ་ཆེན་སྦྱང༔",
            "སྟོང་ཆེན་ངང་བསྡུ་སྙིང་རྗེ་སྒྱུ་མའི་གདངས༔ ",
            "ཕྱག་རྒྱ་གཅིག་སྤྲོས་མཁའ་ཁྱབ་ཚོམ་བུར་བསྒྲུབ༔",
            "ཚེ་འདིར་གོམས་པ་མངོན་དུ་མ་གྱུར་ན༔",
            "རླུང་སེམས་བསྡུ་ཞིང་འཕོས་ཏེ་ངང་ལ་གཞག༔",
            "བར་དོའི་སྣང་གྲགས་རྟོག་ཚོགས་ལྷ་སྔགས་དང༔ ",
            "ཡེ་ཤེས་ཆེན་པོར་བསྲེ་བས་མཚམས་སྦྱར་རོ༔ ",
            "དེ་ལྟར་རྩ་ཁམས་དམ་ཡེ་དབྱེར་མེད་ལྷ༔ ",
            "རང་བྱུང་གསལ་གདབ་སྦྱོང་བ་རྣམ་གསུམ་གྱིས༔ ",
            "སྐུ་གསུང་ཐུགས་ཀྱི་ཡེ་ཤེས་ལམ་དུ་བྱ༔",
            "ཁ་སྦྱོར་དབང་བསྐུར་རྡོ་རྗེའི་བཟླས་པ་དང༔ ",
            "གཏུམ་མོའི་མེས་མཆོད་འབར་འཛག་གླུ་ཡིས་བསྟོད༔",
            ""
        ],
        [
            "དྲོད་ཀྱིས་ཁྱབ་པའི་ཚོགས་ཁང་ཉམས་དགའ་བར༔ ",
            "ཞུ་བདེའི་ལོངས་སྤྱོད་ཚོགས་དང་གཏོར་མར་རོལ༔",
            "མི་རྟོག་ངང་ཐིམ་སྒྱུ་མའི་ལྷ་སྐུར་ལྡང༔ ",
            "ལུགས་ལྡོག་འོད་གསལ་དེ་བཞིན་ཉིད་ཀྱི་དབྱིངས༔ ",
            "ལུགས་འབྱུང་ཀུན་སྣང་རྒྱུ་ཡི་ཡི་གེའི་སྤྲིན༔ ",
            "རྨི་ལམ་ཕྱག་རྒྱ་གཅིག་སྤྲོས་རྩལ་སྦྱངས་པས༔ ",
            "རླུང་སེམས་དབྱེར་མེད་ཚོམ་བུ་ཚོགས་སྒྲུབ་ཀྱིས༔ ",
            "རྣམ་སྨིན་སྒོ་གསུམ་རྡོ་རྗེ་གསུམ་དུ་འཕོ༔",
            "སྐྱེ་ཤི་བར་དོར་སྐུ་གསུམ་ལྷུན་གྲུབ་པའི༔ ",
            "མཆོག་གི་དངོས་གྲུབ་རྩོལ་མེད་ངང་གིས་འཆར༔ ",
            "གང་ཡང་ཉམས་རྟོགས་ཆེས་ཆེར་མཆེད་པ་ན༔",
            "ཤེས་རབ་ཡེ་ཤེས་དབང་གི་ཉམས་ལེན་ནི༔ ",
            "བདེ་བ་ཆེན་པོ་སྒྲུབ་པའི་རིམ་པ་སྟེ༔",
            "ཡུལ་དང་དུས་དང་ཐབས་དང་མཚོན་བྱ་བ༔ ",
            "རྣམ་པ་བཞི་ཡིས་དེ་ཉིད་འགྲུབ་པར་འགྱུར༔",
            "ཡུལ་ནི་ཕྱག་རྒྱ་པད་ཅན་རབ་ཡིན་ལ༔",
            ""
        ],
        [
            "རི་མོ་དུང་ཅན་གླང་སྣ་རི་དྭགས་འབྲིང༔ ",
            "དེ་ལ་པད་ཅན་བཞིན་ཟླུམ་པདྨའི་མདོག༔ ",
            "རུ་སྦལ་ལུས་དབྱིབས་བྲང་མཛེས་ནུ་མ་མཁྲེགས༔ ",
            "ལྟེ་བར་གྱེན་འགྲེང་གཉེར་མ་གསུམ་ཡོད་པ༔ ",
            "མཆོག་གྱུར་རཀྟ་འོ་མའི་མདོག་ཏུ་སྣང༔",
            "རི་མོ་ཅན་ནི་ཁྲོ་གཏུམ་ནུ་མ་ཟབ༔",
            "ལུས་ཐུང་བྱིན་པ་ཕྲ་ཞིང་གསུས་པ་སྦོམ༔ ",
            "དུང་ཅན་མ་ནི་བོང་འཚམ་ཡིད་དུ་འོང༔",
            "སྐྲ་དང་སྣ་རྩེ་རིང་ཞིང་ནུ་མ་མཁྲེགས༔ ",
            "གླང་སྣ་ཅན་ནི་ལུས་ཆེ་བྱིན་པ་སྦོམ༔ ",
            "བཞིན་གྱི་མདངས་གསལ་ཆགས་ལྡན་ཆང་དྲི་བསྣམ༔ ",
            "རི་དྭགས་ཅན་ནི་དཀར་དམར་རི་དྭགས་མིག༔ ",
            "སྤྱོད་ལམ་སྙོམ་ཞིང་ནུ་མ་ཟླུམ་ལ་འཁྱིལ༔ ",
            "རིགས་ཅན་རྣམ་ལྔ་གང་ཡང་རུང་བ་འམ༔ ",
            "སྒྲུབ་པོ་ལ་གུས་གསང་ཐུབ་ཆགས་པ་ཆེ༔",
            "བདེ་བ་བཟོད་མེད་འདོད་པའི་སྒྱུ་རྩལ་མཁས༔",
            "བཅུ་དྲུག་ཉི་ཤུ་ཉེར་ལྔའི་ན་ཚོད་ཅན༔ ",
            "ལེགས་པར་བརྟགས་ལ་རྫས་སྔགས་དམིགས་པས་དགུག༔",
            ""
        ],
        [
            "དེ་ནས་ཉམས་དགའ་བག་ཕེབས་དབེན་གནས་སུ༔ ",
            "ཐུན་མོང་ཆོས་ཀྱིས་བློ་རྒྱུད་ལེགས་པར་སྦྱང༔",
            "ཟབ་མོའི་དབང་བསྐུར་དམ་ཚིག་ལྷག་པར་འབོགས༔",
            "རིམ་གཉིས་ཉམས་ཀྱི་དྲོད་རྟགས་ངེས་པ་དང༔ ",
            "གསང་སྔགས་སྤྱོད་ལ་སྐྲག་པ་མེད་པའི་བློ༔ ",
            "ཟུངས་ཐུབ་བརྟན་པོ་རབ་ཏུ་སྐྱེ་བར་བྱ༔",
            "མདོར་ན་བརྟག་དང་དགུག་དང་སྦྱང་བ་སྟེ༔",
            "སྔོན་འགྲོ་གསུམ་གྱིས་བདེ་བའི་ཉེར་བསྡོགས་བསྒྲུབ༔",
            "ཐབས་ནི་ཁྲུས་བྱས་རྒྱན་སྤྲས་བཀུ་མཉེ་བྱ༔",
            ""
        ],
        [
            "བཅུད་ཅན་ཟས་བརྟེན་རྩ་རླུང་འཕྲུལ་འཁོར་སྦྱང༔",
            "འབོལ་བའི་གདན་ལ་ཡབ་ཡུམ་འཁོད་ནས་ཀྱང༔ ",
            "བལྟ་ཞིང་ཆགས་པའི་གཏམ་དང་མདངས་བསྐྱེད་སོགས༔ ",
            "བསླབ་པ་གསུམ་གྱིས་བདེ་བའི་ལས་ལ་བསྐུལ༔",
            "ལྷར་གསལ་བྱིན་བརླབས་འདོད་པ་མཉམ་ལྡན་པའི༔ ",
            "འདུ་ཤེས་གསུམ་གྱིས་ཐ་མལ་སྣང་ཞེན་ལྡོག༔",
            "འཁྱུད་དང་སྤྲད་དང་དལ་བུས་བསྲུབ་པ་ཡི༔ ",
            "སྦྱོར་ཐབས་གསུམ་གྱིས་བདེ་བ་རིམ་གྱིས་དབབ༔ ",
            "འཁོར་ལོའི་ལྷ་མཆོད་སྙོམས་འཇུག་རླུང་སྦྱོར་བཅས༔",
            "བསྐྱིལ་ཐབས་གསུམ་གྱིས་བདེ་བ་གོང་དུ་སྤོར༔ ",
            "གསང་བའི་རྩ་དང་ཐིག་ལེ་རླུང་སེམས་བཅས༔",
            ""
        ],
        [
            "ཁ་སྦྱོར་གསུམ་གྱིས་ལྷན་སྐྱེས་བདེ་བ་མྱང༔",
            "ལུས་ངག་འགྱུར་དང་ཏིང་འཛིན་རྩེ་གཅིག་པའི༔ ",
            "འཕྲུལ་འཁོར་གསུམ་གྱིས་བདེ་བ་མི་ཉམས་གཟུང༔",
            "དུད་འགྲོའི་འགྱུར་དང་རླུང་གདངས་དམིགས་པའི་མདའ༔ ",
            "བཙན་ཐབས་གསུམ་གྱིས་བདེ་བ་གནས་སུ་ལྡོག༔",
            "སེང་གེ་རྣམ་རོལ་བྲབ་དང་གཞིལ་བ་ཡི༔ ",
            "སྒྱུ་རྩལ་གསུམ་གྱིས་བདེ་བ་ཁྱབ་པར་དགྲམ༔ ",
            "སེམས་གཟུང་འཛིན་མེད་མཁའ་སྒྱུར་རྣམ་དག་པའི༔ ",
            "རྒྱས་འདེབས་གསུམ་གྱིས་བདེ་སྟོང་ཟུང་དུ་ཆུད༔",
            "གང་ཡང་སྔོན་དུ་རང་ལུས་ཐབས་ལྡན་བསླབ༔",
            "དངོས་གཞི་རིགས་ཅན་ལྔ་ལ་རིམ་པ་བཞིན༔ ",
            "སྟེང་དང་རྒྱབ་དང་འདེགས་དང་མཉམ་པ་དང༔ ",
            "འོག་ནས་སྦྱོར་བའི་འཁྲིག་ཐབས་གཙོ་བོ་སྟེ༔",
            ""
        ],
        [
            "གཞན་ཡང་གཡས་གཡོན་མདུན་ནས་རོལ་པ་སོགས༔ ",
            "འདོད་པའི་རྩེད་འཇོ་མིག་འཕྲུལ་ལྟ་བུ་ཡིས༔ ",
            "དབབ་ལ་མཁས་པ་དལ་བུ་རུ་སྦལ་འགྲོས༔ ",
            "གཟུང་ལ་མཁས་པ་རྩེ་གཅིག་ཐེམ་བུ་བཞིན༔ ",
            "ལྡོག་ལ་མཁས་པ་བཙན་ཐབས་མདའ་ལྟར་འཕང༔",
            "འགྲེམ་ལ་མཁས་པ་ཡུར་བ་བཞིན་དུ་ཁྱབ༔",
            "ཁྱད་པར་ཟག་མེད་ཐིག་ལེ་སྙིང་གར་སྦས༔ ",
            "བརྗོད་བྲལ་ཀ་དག་ངང་དུ་ཡུན་རིང་གཞག༔",
            "དེ་ཚེ་བདེ་བ་ཐིག་ལེའི་ཀློང་དུ་སྦ༔ ",
            "ཐིག་ལེ་འོད་གསལ་དེ་ཡང་མི་རྟོག་ངང༔ ",
            "སྦས་ཤིང་གོམས་པས་བདེ་ཆེན་བརྟུལ་ཞུགས་བསྒྲུབ༔",
            ""
        ],
        [
            "ཐབས་དེས་མཚོན་པའི་བདེ་སྟོང་ཕྱག་རྒྱ་ཆེ༔",
            "འཁོར་འདས་བརྟན་གཡོ་ཀུན་གྱི་དེ་ཉིད་ནི༔ ",
            "ཉམས་མྱོང་ཡོད་ཀྱང་སྨྲ་རུ་མི་བཏུབ་ལ༔",
            "ཡིད་ཆེས་ལྡན་ཀྱང་འདི་ཞེས་དཔེས་མི་མཚོན༔ ",
            "མངོན་སུམ་གྱུར་ཀྱང་རྟོག་པས་མ་བསླད་པ༔ ",
            "ཡེ་ཤེས་སོ་སོར་རང་གིས་རིག་བྱ་བ༔ ",
            "ནམ་མཁའ་ལྟ་བུར་འདུས་མ་བྱས་པ་སྟེ༔",
            "ཆུ་ཟླ་བཞིན་དུ་གསལ་ཞིང་འཛིན་པ་མེད༔",
            "སྤྲུལ་པའི་གཟུགས་བརྙན་ངོས་གཟུང་ལས་འདས་པ༔ ",
            "བདེ་སྟོང་དབྱེར་མེད་དཔེ་ཡི་ཚུལ་དུ་འཆར༔ ",
            "སྒོ་ལྔའི་རྣམ་ཤེས་བདེ་བས་ཚིམས་པ་ལས༔ ",
            "ཕྱི་རོལ་ཡུལ་ཀུན་བདེ་ཆེན་གཞལ་མེད་ཁང༔ ",
            "ཡབ་ཡུམ་གཟུགས་སྣང་ཐབས་ཤེས་རང་བྱུང་ལྷ༔ ",
            "འདུ་ཤེས་རྡོ་རྗེ་གསུམ་གྱི་ཕྱག་རྒྱས་གདབ༔ ",
            "རྡོ་རྗེ་པདྨ་འདུ་འཕྲོད་བྱེད་པ་ཡིས༔ ",
            "རླུང་སེམས་ཐིག་ལེ་རྩེ་གཅིག་རང་དབང་བསྐུར༔ ",
            "རྣམ་ཤེས་གནས་གྱུར་བདེ་སྟོང་ཡེ་ཤེས་བསྟིམ༔ ",
            "ཟག་མེད་ཚོར་བ་རྨད་བྱུང་མཆོད་པའི་སྤྲིན༔ ",
            "ཨ་ཧྃ་རང་སྒྲས་ཆེ་བའི་ཡོན་ཏན་བསྟོད༔",
            ""
        ],
        [
            "ཁ་སྦྱོར་གསུམ་གྱི་ཉམས་མྱོང་ལ་བརྟེན་ནས༔",
            "ལྷ་སྔགས་ཏིང་འཛིན་དམ་ཚིག་རྒྱུན་མི་འཆད༔",
            "བསྐྱིལ་དང་ལྡོག་དང་འགྲེམ་པའི་འཕྲུལ་འཁོར་གྱིས༔ ",
            "ཚོགས་དང་གཏོར་མ་རྡོ་རྗེའི་གླུ་གར་སོགས༔ ",
            "གང་སྣང་བདེ་སྟོང་རོལ་པར་ཡོངས་ཤར་བས༔ ",
            "འཁོར་འདས་གཞིར་བཞེངས་བདེ་ཆེན་ཐིག་ལེའི་ཀློང༔ ",
            "རྣལ་འབྱོར་ཟབ་མོའི་ཆོ་ག་ཡོངས་སུ་རྫོགས༔",
            "སྣོད་བཅུད་ཧེ་རུ་ཀཿདཔལ་ཞིང་དང་སྐུར༔ ",
            "བདེ་བ་མཆོག་གི་བྱིན་ཆེན་དབབ་པ་ལས༔ ",
            "དེ་བཞིན་གཤེགས་པ་སྲས་དང་བཙུན་མོར་བཅས༔",
            "མངོན་སུམ་གཤེགས་ནས་མེ་ཏོག་ཆར་ཆེན་འབེབ༔ ",
            "རྒུད་པ་ཀུན་ཞི་ཕན་བདེ་ངང་གིས་འཕེལ༔",
            "རྣལ་འབྱོར་རྒྱུད་ལ་བདེ་ཆེན་གཟི་འབར་བས༔ ",
            "ཚེ་དང་ལང་ཚོའི་བཅུད་ལེན་རྩོལ་མེད་འགྲུབ༔",
            ""
        ],
        [
            "བདེན་ཚིག་མཐུ་བཙན་གཞན་སྣང་ཟིལ་གྱིས་ནོན༔",
            "ཏིང་འཛིན་མི་གཡོ་གྲུབ་པ་ཅིར་ཡང་འཆར༔ ",
            "འབྲེལ་ཚད་ཉེར་བཞིའི་ཞིང་ན་རོལ་པ་ཡི༔ ",
            "དཔའ་བོ་རྣལ་འབྱོར་ཚོགས་དང་སྐལ་པ་མཉམ༔",
            "མདོར་ན་རིག་མ་འདུ་བྱ་བསྙེན་པ་སྟེ༔",
            "ཉེ་བསྙེན་སྦྱོར་བའི་ཡན་ལག་རྣམ་མང་པོས༔ ",
            "ཡས་བབས་སྒྲུབ་དང་མས་བརྟན་སྒྲུབ་པ་ཆེས༔",
            "འདུན་པ་སེམས་པས་རླུང་སེམས་ལས་སུ་རུང༔ ",
            "རིགས་ཆེན་འབྱེད་པས་ཟུང་འཇུག་ལྷ་སྐུར་ལྡང༔ ",
            "དབུགས་ཆེན་འབྱིན་པས་ཡེ་ཤེས་མངོན་དུ་འགྱུར༔",
            "ལུང་ཆེན་ཐོབ་པའི་ཕྱག་རྒྱ་རྟགས་ཀྱི་སྐུས༔",
            ""
        ],
        [
            "སྤངས་ཐོབ་རྩལ་ཆེན་རྫོགས་པའི་མཐར་ཕྱིན་ནས༔",
            "ཧེ་རུ་ཀཿདང་སྤྱོད་ཡུལ་རོ་གཅིག་འགྱུར༔",
            "བདེ་སྟོང་ཉམས་མྱོང་རྒྱུད་ལ་བརྟན་པ་ན༔",
            "མཐར་ཐུག་དོན་གྱི་དབང་གི་ལམ་གྱི་མཆོག༔ ",
            "འབྲས་བུ་ཤིན་ཏུ་རྣལ་འབྱོར་སྒྲུབ་པ་ཆེ༔",
            "བླ་མེད་རྡོ་རྗེ་ལྟ་བུའི་ཏིང་ངེ་འཛིན༔ ",
            "རང་བཞིན་རྫོགས་པ་ཆེན་པོར་ལ་བཟླ་བྱ༔",
            "དེ་ལ་ཕྱི་ལྟར་སེམས་སྡེའི་དགོངས་པ་ནི༔ ",
            "ཕྱི་རོལ་ཡུལ་ཀུན་རྨི་ལམ་ལྟ་བུར་བལྟ༔",
            ""
        ],
        [
            "ནང་གི་དབང་པོ་བདེན་མེད་སྒྱུ་མར་བཤིག༔",
            "བར་གྱི་རྣམ་ཤེས་སྐྱེ་འགག་གནས་གསུམ་བྲལ༔",
            "གསང་བ་ཀུན་གཞི་གསལ་ལ་མི་རྟོག་ངང༔ ",
            "ལྟ་བ་ཀུན་བྱེད་གཉུག་མ་བྱང་ཆུབ་སེམས༔ ",
            "སྒོམ་པ་རྩོལ་མེད་གང་ཤར་མ་བཅོས་བཞག༔",
            "སྤྱོད་པ་ལམ་ཁྱེར་འབྲས་བུ་མངོན་དུ་བྱ༔",
            "ནང་ལྟར་ཡེ་ཤེས་ཀློང་ཆེན་རྣམ་པ་ལྔས༔ ",
            "ཕྱི་ནང་བརྟན་གཡོ་ཀུན་ལ་ཁྱབ་པར་བརྡལ༔ ",
            "བྱུང་དང་འབྱུང་འགྱུར་འཁོར་འདས་ཆོས་རྣམས་ཀུན༔ ",
            "མཁའ་ཀློང་དབྱིངས་ལས་རྡུལ་ཙམ་མ་གཡོས་ཕྱིར༔ ",
            "དབང་པོའི་སྒོ་ལྔ་མ་བཀག་གསལ་ལམ་མེ༔ ",
            "གཡོ་མེད་མི་རྟོག་ངང་དུ་ཟང་ཐལ་ལེ༔ ",
            "ཐུར་སེལ་འཆིང་བས་ཟག་མེད་བདེ་ཁྲིལ་ལེ༔ ",
            "དབྱེར་མེད་ཕྱོགས་བྲལ་བསམ་འདས་ངང་དུ་བཞག༔",
            "ཁྱད་པར་གསང་བ་མན་ངག་ཐིག་ལེའི་སྡེ༔ ",
            "རང་བཞིན་འོད་གསལ་སྙིང་པོ་མངོན་བྱའི་ཕྱིར༔ ",
            "སྔོན་འགྲོ་ལུས་སྦྱོང་རྡོ་རྗེའི་འདུག་སྟངས་ལ༔",
            ""
        ],
        [
            "ངག་ནི་ཧཱུྃ་གི་རྣལ་འབྱོར་བཞི་དང་སྦྱར༔",
            "སེམས་ལ་བྱུང་གནས་འགྲོ་གསུམ་བརྟགས་དཔྱད་ནས༔",
            "རྣལ་དབབ་སོར་གཞུག་སྤྲོ་བསྡུ་བྲལ་བར་བཞག༔",
            "ལྟ་བས་ཐག་གཅད་སྒོམ་པས་ཉམས་སུ་བླང༔ ",
            "སྤྱོད་པས་བོགས་འབྱིན་འབྲས་བུ་རང་ལ་རྙེད༔",
            "དེ་ལ་ངོ་བོ་ཀ་དག་ཡེ་ཤེས་ནི༔ ",
            "བལྟར་མེད་བརྗོད་མེད་ཚིག་དང་དཔེ་ལས་འདས༔",
            "བློ་ཡི་ཡུལ་མིན་གདོད་ནས་སྟོང་པའི་བབས༔",
            ""
        ],
        [
            "འཁོར་བ་མ་གྲུབ་མྱང་འདས་བཏགས་པ་ཙམ༔ ",
            "རང་བཞིན་ལྷུན་གྲུབ་འགག་མེད་ཡེ་ཤེས་རྩལ༔ ",
            "ནམ་མཁའ་ལས་ནི་ཉི་མའི་ཟེར་བཞིན་དུ༔ ",
            "ཀུན་ལ་ཁྱབ་ཅིང་ཀུན་གྱི་སྲོག་ཏུ་བཞུགས༔",
            "ཀུན་དང་དབྱེར་མེད་འཁོར་འདས་རིས་མེད་དོ༔",
            "དེ་གཉིས་གཅིག་དང་དུ་མའི་སྤྲོས་ལས་འདས༔",
            "ཟུང་འཇུག་འདུས་མ་བྱས་པའི་གནས་ལུགས་ནི༔ ",
            "བལྟར་མེད་ལྟ་བ་ཀུན་གྱི་རྒྱལ་པོ་སྟེ༔",
            "རྣལ་འབྱོར་དབང་པོ་རང་གི་ཉམས་མྱོང་ལས༔ ",
            "ལྟ་བའི་ཚུལ་དུ་ངོ་སྤྲོད་མངོན་དུ་བྱ༔",
            "དེ་ནས་སྒོམ་པས་ཉམས་སུ་བླང་བ་ནི༔ ",
            "སེམས་ཉིད་རིག་སྟོང་ཟུང་འཇུག་སྐད་ཅིག་མ༔ ",
            "དུས་གསུམ་རྟོག་པས་མ་བསླད་སོ་མ་དེ༔",
            ""
        ],
        [
            "རྣལ་མར་བཞག་པས་མངོན་སུམ་ལྷུག་པར་མཐོང༔",
            "ཕྱི་རོལ་ཡུལ་ལ་གཡེང་བའི་རྟོག་པ་ཞིག༔ ",
            "ནང་དུ་དགུག་པའི་དྲན་འཛིན་རང་སར་གྲོལ༔",
            "གཏད་མེད་ངང་ལ་བྱར་མེད་གློད་པ་ཡིས༔ ",
            "ཆོས་ཉིད་མཉམ་པ་ཆེན་པོ་མངོན་དུ་འགྱུར༔",
            "དེ་ཚེ་རྟོག་པའི་སྤྲོ་བསྡུ་ཇི་སྙེད་ཀྱང༔ ",
            "ཆུ་དང་རླབས་བཞིན་རང་གསལ་རྗེན་པར་ཐིམ༔ ",
            "རླུང་མེད་གཡོ་བ་མེད་པའི་མར་མེ་བཞིན༔ ",
            "རྩེ་གཅིག་ངང་གནས་གནས་པའི་དེ་ཉིད་རིག༔",
            "རིག་ཀྱང་མི་འཛིན་གསལ་ཡང་འཕྲོ་བ་མེད༔",
            "མི་རྟོག་པ་ལ་ཞེན་པ་བྲལ་བ་ལས༔ ",
            "མཉམ་གཞག་རྗེས་ཐོབ་ཟུང་དུ་ཆུད་པ་ན༔",
            ""
        ],
        [
            "སྤྱོད་ལམ་ཐམས་ཅད་ཆོས་ཉིད་རོལ་པའི་ངང༔ ",
            "ཚོགས་དྲུག་ཡུལ་ལ་མི་ཞེན་གང་དགར་གཏང༔ ",
            "འགྲོ་འཆག་ཉལ་འདུག་ཡེ་ཤེས་རོལ་པའི་ངང༔ ",
            "གཟུང་འཛིན་སྤང་བླང་མཉམ་པ་ཆེན་པོར་བརྡལ༔ ",
            "མཚན་མའི་བསྒོམ་པར་བྱ་བ་རྡུལ་ཙམ་མེད༔",
            "མི་བསྒོམ་དོན་དང་འབྲལ་བ་མེད་པས་ན༔",
            "སྤྱོད་ཡུལ་ཀུན་ཏུ་ཡེ་ཤེས་རིས་མེད་པ༔ ",
            "ཆུ་བོའི་རྒྱུན་དང་མར་མེའི་རྩེ་མོ་བཞིན༔ ",
            "དེ་ཉིད་རིག་པས་རྟག་ཏུ་མཉམ་པར་གཞག༔",
            "མདོར་ན་རང་རིག་གདོད་ནས་སངས་རྒྱས་ཏེ༔",
            "སངས་རྒྱས་ཆེན་པོ་གུད་དུ་བཙལ་བས་མེད༔",
            "བླ་མའི་དྲིན་གྱིས་རྟོགས་པ་ངོ་འཕྲོད་དེ༔",
            ""
        ],
        [
            "གསལ་སྟོང་རོ་མཉམ་རིག་པའི་སྙིང་པོ་ཅན༔ ",
            "མ་ནོར་གནས་ལུགས་མ་བཅོས་གདོད་མའི་བབས༔",
            "ཇི་བཞིན་པ་ལས་འཆོས་པ་མེད་པ་ཡིས༔ ",
            "སངས་རྒྱས་ས་ལ་ད་ལྟ་ལྷུན་གྱིས་གྲུབ༔",
            "ལྟ་བ་བལྟར་མེད་སྒོམ་པའི་རྩིས་གདབ་བྲལ༔",
            "སྤྱོད་པ་བྱར་མེད་འབྲས་བུ་བླང་དོར་འདས༔",
            "དེ་ནི་ཡེ་ཤེས་སྤྱི་བླུགས་དབང་ཞེས་བྱ༔",
            "དམ་ཚིག་ཡེ་སྲུང་ཕྱལ་པ་ཆེན་པོར་ཟླུམ༔ ",
            "བསྒྲུབ་བྱའི་རྒྱལ་པོ་ཆེ་བ་རང་ལ་རྙེད༔",
            ""
        ],
        [
            "བསྒྲུབ་ཆོས་ཏིང་འཛིན་ཁོར་ཡུག་རྒྱུན་ཆད་མེད༔",
            "སྒྲུབ་པའི་ཕྲིན་ལས་སྣང་སྲིད་ཆོས་སྐུར་བརྡལ༔ ",
            "སྒྲུབ་པའི་ཡན་ལག་མི་གསུང་མཉམ་བཞག་སྔགས༔ ",
            "མ་བཅོས་ཚོགས་དྲུག་ལྷུག་པ་མཆོད་པའི་སྤྲིན༔ ",
            "གསལ་སྣང་ཕྱག་རྒྱ་རིག་རྩལ་རོལ་པའི་གར༔ ",
            "སེམས་ཀྱི་མཚང་བཙལ་ཡེ་ཤེས་བསྙེན་པ་སྟེ༔",
            "རང་ཐོག་རྣལ་མར་ངོ་སྤྲོད་ཉེ་བར་བསྙེན༔",
            "ཐིག་ལེ་ཉག་གཅིག་ཐག་ཆོད་སྒྲུབ་པའི་ངང༔ ",
            "གྲོལ་ཐོག་གདེང་བཅའ་སྒྲུབ་པ་ཆེན་པོ་ཡིས༔ ",
            "ཅོག་གཞག་བཞི་ལྡན་ཀ་དག་ཟང་ཐལ་དབྱིངས༔ ",
            "ཀུན་བཟང་སྙིང་པོའི་ས་ལ་ད་ལྟ་ཕྱིན༔",
            "མདོར་ན་སྣོད་བཅུད་བྱེ་བྲག་ཐ་དད་ཀྱང༔ ",
            "ནམ་མཁའི་ངང་དུ་རོ་གཅིག་དབྱེར་མེད་ལྟར༔ ",
            "དཀར་པོའི་ལམ་དང་འབྲས་བུ་བསམ་འདས་ཀྱང༔ ",
            "རིག་པའི་ངང་དུ་ལྷུན་གྲུབ་ཆེན་པོར་རྫོགས༔",
            "ཡང་ཟབ་མན་ངག་གནད་ཀྱི་གདམས་པ་ནི༔ ",
            "མངོན་སུམ་ལམ་བྱེད་ཐེག་པའི་ཟད་ས་སྟེ༔",
            ""
        ],
        [
            "རིག་རྩལ་སྐུ་གསུམ་ལམ་དུ་སྣང་བའི་ཕྱིར༔ ",
            "ཕྱི་དུས་མི་ལྟོས་ད་ལྟར་གྲོལ་བའི་ཐབས༔ ",
            "རིག་པའི་སྣ་ཁྲིད་སྒོ་གསུམ་རུ་ཤན་དབྱེ༔",
            "ཕྱི་ནང་གསང་བའི་བྱ་བ་དགུ་ཕྲུགས་གཏང༔ ",
            "ལུས་གནད་སེང་གེ་གླང་ཆེན་དྲང་སྲོང་ཚུལ༔ ",
            "ངག་གནད་འགྲོ་འོང་རླུང་ནི་དལ་བར་བསླབ༔",
            "ཡིད་གནད་ཡུལ་ལ་མི་གཡོ་རྩེ་གཅིག་གཏད༔",
            "སྒོ་གནད་ལྡོག་ཕབ་ཟུར་གྱིས་གཟིར་བ་ལས༔ ",
            "སྙིང་དབུས་མི་ཤིགས་ཟག་མེད་འོད་གསལ་གདངས༔ ",
            "རང་བྱུང་གསང་བ་ཤེལ་སྦུག་ལམ་ལས་འཆར༔ ",
            "རྒྱང་ཞགས་སྒྲོན་མའི་རྟེན་ལས་ཕྱི་དབྱིངས་སུ༔ ",
            "སློང་བྱེད་རྐྱེན་བྲལ་འཆར་དང་སྡུད་པའི་དུས༔ ",
            "དག་པ་དབྱིངས་སྒྲོན་འོད་ལྔའི་མུ་ཁྱུད་དབུས༔ ",
            "ཐིག་ལེ་སྟོང་སྒྲོན་མཐིང་གསལ་དྭངས་པ་ལ༔",
            "རྡོ་རྗེ་ལུ་གུ་རྒྱུད་ཀྱི་འགྲོ་འོང་ཅན༔ ",
            "སྟོང་པའི་དབྱིངས་སུ་རིག་པའི་གཟེར་བཅུག་སྟེ༔",
            "བསམ་གྱིས་མི་ཁྱབ་གཟུང་འཛིན་བྲལ་བའི་ངང༔ ",
            "ཡིད་མིག་རླུང་གསུམ་རྩེ་གཅིག་མཉམ་བཞག་པས༔ ",
            "ནང་དུ་ཤེས་རབ་རང་བྱུང་སྒྲོན་མའི་ཉམས༔ ",
            "སྟོང་གསལ་བསམ་བརྗོད་སྤྲོས་ལ"
        ],
        [
            "ས་འདས་པ་འཆར༔ ",
            "ཡེ་ནས་ཤར་བའི་དབྱིངས་རིག་རང་བྱུང་ལྷ༔ ",
            "འབྲལ་མེད་སྒོམ་པས་སྐུ་གསུམ་རང་དབང་རྫོགས༔",
            "སྔགས་དང་ཕྱག་རྒྱ་ཏིང་འཛིན་རྒྱུན་མི་འཆད༔",
            "མ་བཀོད་དཀྱིལ་འཁོར་སྤྲོ་བསྡུ་བྲལ་བར་ཤར༔",
            "འཇའ་ཟེར་ཐིག་ལེའི་སྒྲུབ་ཅིང་མཆོད་པ་དང༔ ",
            "རླུང་སེམས་རང་དེངས་ཕྲིན་ལས་འབྱམས་སུ་ཀླས༔ ",
            "གནད་ལས་མི་འདའ་དམ་ཚིག་སྡོམ་པའི་ཕུལ༔",
            "དགེ་སྦྱོར་སྲང་འཇུག་ཐུན་བཞིའི་མན་ངག་གིས༔ ",
            "བསྐྱེད་རྫོགས་དབྱེར་མེད་ཁོར་ཡུག་འོད་གསལ་ངང༔ ",
            "མདོར་ན་སྒོ་གསུམ་སྒོ་ཡུལ་རླུང་རིག་གི༔ ",
            "གནད་ཀྱིས་བསྙེན་པས་ཆོས་ཉིད་རོལ་པའི་རྩལ༔ ",
            "དབང་པོའི་མངོན་སུམ་སྣང་བ་ཉེ་བསྙེན་ཏེ",
            "འོད་དང་ཟེར་ཐིག་སྐུ་ཡི་སྣང་བར་བཅས༔",
            ""
        ],
        [
            "ཉམས་སྣང་གོང་དུ་འཕེལ་བའི་སྒྲུབ་པ་དང༔ ",
            "སྣང་སྲིད་སྐུ་དང་ཞིང་དུ་ཡོངས་བརྡལ་བ༔ ",
            "རིག་པ་ཚད་ཕེབས་སྒྲུབ་པ་ཆེན་པོ་ཡིས༔ ",
            "ཆོས་ཟད་བློ་འདས་གདོད་མའི་དངོས་གྲུབ་ཐོབ༔",
            "གཞི་ལས་འཕགས་པའི་གཞི་སྣང་ཐིག་ལེར་གྲོལ༔",
            "ལམ་གྱི་ཡན་ལག་མཐའ་རྟེན་མན་ངག་གིས༔ ",
            "ཉམས་ལེན་གཞི་ཐིངས་གྲོལ་ཚད་མངོན་དུ་འགྱུར༔",
            "གལ་ཏེ་ཚེ་འདིར་གྲོལ་བ་མ་འཐོབ་ན༔",
            "འཆི་ཁ་བར་དོར་དབྱིངས་རིག་སྦུབས་སུ་འཇུག༔",
            "ཆོས་ཉིད་བར་དོར་རང་སྣང་རང་ངོར་གྲོལ༔",
            ""
        ],
        [
            "སྲིད་པ་བར་དོར་སྤྲུལ་སྐུའི་ཞིང་དུ་བགྲོད༔",
            "དེ་ལྟར་དབང་བཞི་བསྙེན་སྒྲུབ་ཡན་ལག་བཞིའི༔ ",
            "ལམ་མཆོག་ཕྱི་ནང་གསང་བའི་གེགས་སེལ་ནི༔ ",
            "དོན་ལ་བར་དུ་གཅད་བྱ་གཅོད་བྱེད་ཀུན༔ ",
            "ཐམས་ཅད་བདེན་མེད་སྦྲུལ་མདུད་བཞིན་གྲོལ་ཕྱིར༔ ",
            "སྤང་བླང་གཉེན་པོའི་ཕྱོགས་ལས་རིང་འདས་ཀྱང༔ ",
            "དང་པོའི་ལས་ཅན་བློ་རྟོག་སྦྱང་བའི་སླད༔ ",
            "འབྱུང་བ་ལུས་འཁྲུགས་ནད་ཀྱི་གེགས་སེལ་ནི༔ ",
            "ཀུན་གཞིའི་བག་ཆགས་བདག་འཛིན་རྒྱུ་ཡིས་བསགས༔",
            "རྣམ་རྟོག་གིས་བསླངས་བཞི་བརྒྱ་རྩ་བཞིའི་ནད༔ ",
            "ཐམས་ཅད་དུག་ལྔ་དེ་ཡང་རང་གི་སེམས༔ ",
            "སེམས་ཉིད་སྤྲོས་བྲལ་རྗེན་པའི་རང་ངོ་བསྐྱང༔ ",
            "རེ་དོགས་འཁུ་འཕྲིག་བཅད་ལ་",
            "གང་དགར་བོར༔",
            "ཧཱུྃ་གིས་བསྡུས་ལ་ཐད་ཀར་ཟུག་རྔུ་དབྱུང༔ ",
            "རླུང་རོ་བསལ་ཞིང་"
        ],
        [
            "ཤེས་པ་རྣལ་དུ་དབབ༔ ",
            "བར་ཆད་བདུད་དང་བགེགས་ཀྱི་གེགས་སེལ་ནི༔ ",
            "ཕོ་མོ་མ་ནིང་བགེགས་དང་བདུད་ཆེན་པོ༔ ",
            "ཇི་ལྟར་སྣང་ཡང་དེ་བཞིན་མ་གྲུབ་སྟེ",
            "རང་གི་གྲིབ་མ་ཤ་ཟར་འཁྲུལ་པ་བཞིན༔ ",
            "གསལ་སྟོང་ཟུང་འཇུག་གནས་ལུགས་ཕྱིར་ཤོར་བས༔ ",
            "གཟུང་འཛིན་རགས་པའི་དབང་གིས་དེ་ལྟར་སྣང༔",
            "ངར་འཛིན་ཞེན་པས་འཁུ་འཕྲིག་སྣ་ཚོགས་སྐྱེ༔ ",
            "གཞི་རྩ་བཅད་པས་རྫུན་ཕུགས་རང་སར་བརྡིབ༔ ",
            "སྡུག་བསྔལ་ཀུན་ཞི་ཡིད་བདེ་ཁོང་ནས་འཆར༔ ",
            "དེས་ཀྱང་མ་ཆོད་ཕུང་པོ་ཚོགས་སུ་འབུལ༔ ",
            "བདག་འཛིན་བློས་བཏང་སྙེམས་མེད་གང་དགར་ཉལ༔ ",
            "རྗེས་ཐོབ་བྱང་ཆུབ་སེམས་བསྐྱེད་སྨོན་ལམ་གདབ༔ ",
            "ཁྱད་པར་ཏིང་འཛིན་སེམས་འཁྲུགས་གེགས་སེལ་ནི༔ ",
            "བྱིང་རྒོོད་ཉམས་གསུམ་དོན་ལ་མ་གྲུབ་ཀྱང༔ ",
            "རྣམ་པ་མི་འགགས་སྒྱུ་མར་ཤར་བའི་ཚེ༔ ",
            "བྱིང་ན་ལུས་ཀྱི་ཆུན་བཙལ་འཕྲུལ་འཁོར་བྱ༔",
            "ལྟ་སྟངས་ནམ་མཁར་གཏད་ཅིང་གསལ་ངར་འདོན༔",
            "རྒོད་ན་ཁོང་ཀློད་ཤེས་པ་ལྟེ་བར་གཏད༔",
            "བདེ་གསལ་མི་རྟོག་ཞེན་མེད་ལམ་དུ་གཏང༔ ",
            "རྩུབ་པའི་ཉམས་སྐྱེས་བདེན་མེད་རང་གྲོལ་བསྐྱང༔ ",
            "བར་མའི་ཉམས་ཀུན་དགག་སྒྲུབ་མེད་པར་གཞག༔",
            ""
        ],
        [
            "ཐམས་ཅད་སེམས་ཉིད་གཅིག་པུ་ཡིན་ཤེས་ནས༔",
            "བླང་དོར་མེད་པར་རིག་པའི་ངང་བསྐྱང་ངོ༔",
            "ཐུན་མོང་མོས་གུས་སྙིང་རྗེ་ཤེས་རབ་སོགས༔ ",
            "ཇི་ལྟར་བསྒོམས་ཀྱང་བོགས་མེད་ལེ་ལོ་དང༔ ",
            "ང་རྒྱལ་ཕྲག་དོག་གཏི་མུག་མུན་གཏིབས་ན༔",
            "ཕལ་ཆེར་དམ་ཚིག་ཉམས་ལས་བྱུང་བའི་ཕྱིར༔ ",
            "ཉམས་པ་མཐོལ་བཤགས་སླན་ཆད་སྙིང་ནས་བསྡམ༔ ",
            "ཉམས་དང་མི་འགྲོགས་ཉམས་པའི་ཟས་མི་ཟ༔",
            "གནས་སུ་མི་སྡོད་སྒོ་གསུམ་རྣལ་དུ་དབབ༔ ",
            "ལྷག་པར་ཉམས་བཤགས་སྐོང་བའི་ཆོ་ག་ནི༔ ",
            "བླ་མ་ཡི་དམ་མཁའ་འགྲོ་གང་རུང་གི༔ ",
            "སྒྲུབ་པའི་དཀྱིལ་འཁོར་བཤམ་ཞིང་མཆོད་ཚོགས་བཀྲམ༔",
            "ཏིང་འཛིན་གསལ་བརྟན་བཟླས་པས་ཐུགས་དམ་བསྐུལ༔",
            ""
        ],
        [
            "ཚོགས་རྟེན་སྤྱན་དྲངས་གུས་པས་ཕྱག་འཚལ་ཞིང༔",
            "རྡོར་སེམས་སྒོམ་བཟླས་སྨྲེ་བཤགས་གསང་མཐོར་བརྗོད༔",
            "ལྟ་བའི་ངང་གཞག་ཐུན་མོང་ཉེས་པ་མཐོལ༔ ",
            "ཉེར་སྤྱོད་སྨན་རཀ་གཏོར་མ་མར་མེ་དང༔ ",
            "སྦྱོར་སྒྲོལ་ཟབ་མོའི་ཚོགས་ཀྱིས་དགྱེས་པ་བསྐང༔ ",
            "སྒོ་གསུམ་བྱ་བྱེད་ཉམས་ཆག་ཀུན་ཞི་ཞིང",
            "རྡོ་རྗེ་བཞི་ཡི་ཡེ་ཤེས་མངོན་དུ་འགྱུར༔",
            "གཞན་ཡང་བཟོད་མེད་མོས་གུས་རྩལ་དུ་འདོན༔",
            "ཕྱོགས་རིས་བྲལ་བའི་སྙིང་རྗེ་བྱང་སེམས་བསྐྱེད༔",
            ""
        ],
        [
            "ཤེས་རབ་ཟབ་མོས་དོན་གྱི་གནད་གསང་བཙལ༔ ",
            "ལྟ་བས་ལ་བཟླ་སྤྱོད་པས་ཤན་དབྱེ་བས༔ ",
            "བདེན་གཉིས་ཕྱོགས་ལྷུང་གེགས་ཆེན་རང་གྲོལ་ནས༔",
            "ལམ་གྱི་ཡོན་ཏན་རྩོལ་མེད་ངང་གིས་འཆར༔ ",
            "དེ་ནས་བོགས་འདོན་ཕྱི་ནང་གསང་བ་ནི༔ ",
            "ཕྱི་རོལ་ཡུལ་རྐྱེན་ཅི་དང་ཅི་ཤར་ཡང༔ ",
            "ལམ་ཁྱེར་ཤེས་པས་བྱང་ཆུབ་གྲོགས་སུ་འགྱུར༔",
            "དགྲ་ལ་བཟོད་པ་བསྒོམ་ཞིང་སྙིང་རྗེ་བསྐྱེད༔",
            "གཉེན་ལ་བདེན་མེད་བསྒོམ་ཞིང་ཞེན་པ་གཅད༔ ",
            "བར་མ་ཀུན་ལ་བཟང་པོའི་ལས་འབྲེལ་གཞག༔",
            "ཀུན་ཀྱང་ཀུན་རྫོབ་མི་རྟག་སྒྱུ་མར་བསམ༔ ",
            "ཅིས་ཀྱང་དགོས་མེད་ཞེ་གཅད་དྲག་ཏུ་བྱ༔",
            "བདེ་སྡུག་རྐྱེན་ལ་གཏོང་ལེན་གནད་ཀྱིས་བཟུང༔ ",
            "གང་བྱུང་ཆོག་ཤེས་ཡིད་བདེ་རྒྱུན་དུ་བརྟེན༔",
            ""
        ],
        [
            "དོན་དམ་སྣང་གྲགས་རྟོག་པའི་ཆོས་རྣམས་ཀུན༔ ",
            "རང་བཞིན་མ་གྲུབ་བདེན་མེད་ངང་ལ་གཞག༔",
            "རྗེས་ཐོབ་རྨི་ལམ་སྒྱུ་མའི་དཔེ་བརྒྱད་དང༔ ",
            "བསོད་ནམས་ཚོགས་ཆེན་ཞེན་མེད་ལམ་དུ་ཁྱེར༔",
            "འཁོར་བའི་ཆོས་ཀུན་མ་དག་རྟེན་འབྲེལ་ཏེ༔",
            "མྱ་ངན་འདས་པའང་དག་པའི་རྟེན་འབྱུང་ཙམ༔ ",
            "དེ་ཕྱིར་ལམ་གྱི་སྣང་བ་ཐམས་ཅད་ཀུན༔ ",
            "རྒྱུ་རྐྱེན་རྟེན་འབྲེལ་ལེགས་པའི་ཕྱོགས་སུ་བསྒྲིག༔",
            "ནང་དུ་བསྐྱེད་རིམ་སྣང་སྟོང་ཆུ་ཟླ་དང༔ ",
            "གང་སྣང་ལྷ་དང་དེ་ཡང་རང་གི་སེམས༔ ",
            "སེམས་དང་ལྷ་སྐུ་རོ་མཉམ་སྣང་སྲིད་ཀུན༔ ",
            "ལྷ་སྐུར་གཞིར་བཞེངས་ཐུག་ཕྲད་ཏིང་འཛིན་སྤེལ༔",
            "བྲིས་སྐུ་མེ་ལོང་གཟུགས་བརྙན་མཚར་བ་ཉིད༔ ",
            "ཆུ་སྣོད་དྭངས་པར་འཕོས་ལ་རྟེན་བྱས་ཏེ༔",
            ""
        ],
        [
            "ཡིད་མིག་རླུང་གསུམ་གཏད་པའི་གསལ་སྣང་དང༔ ",
            "མཚན་དུས་རྨི་ལམ་ལྷ་སྐུར་ལྡང་ལ་བསླབ༔",
            "ཁྱད་པར་འཁོར་བའི་སྣང་ཞེན་དག་པ་ལས༔ ",
            "མཐར་ཐུག་མྱང་འདས་ཡོན་ཏན་རྫོགས་པ་དང༔ ",
            "གནས་སྐབས་རིམ་གཉིས་གཞི་རུ་སྨིན་པའི་ཚུལ༔ ",
            "ལེགས་པར་ཤེས་པས་ལམ་མཆོག་མངོན་དུ་འགྱུར༔",
            "འཕྲུལ་འཁོར་ཟབ་མོས་རྩ་ཡི་མདུད་པ་བཀྲོལ༔",
            "བར་རླུང་ཐད་ཀར་འཛིན་པའི་ཉམས་ལེན་གྱིས༔ ",
            "རླུང་སེམས་རང་དེངས་ཤེས་པ་རྣལ་དུ་ཕེབ༔ ",
            "གཏུམ་མོའི་འབར་སྣང་མཉམ་རྗེས་ཀུན་ཏུ་བརྟན༔",
            "ཐིག་ལེ་ཞུ་བ་སྙིང་གའི་དབུས་སུ་བསྟིམ༔ ",
            "དེ་ལ་བརྟེན་བྱས་འཛིན་མེད་སྒྱུ་མའི་ངང༔ ",
            "ཚོགས་དྲུག་ཡུལ་དུ་གང་ཤར་སྣང་བ་ཡིས༔ ",
            "བདེ་ཆེན་འདྲེན་པའི་ཏིང་འཛིན་རང་རྩལ་སྤེལ༔",
            "ཁྱད་པར་སྦྱང་གཞི་འཁྲུལ་སྣང་བག་ཆགས་ཀུན༔ ",
            "སྦྱོང་བྱེད་རྡོ་རྗེའི་རྣལ་འབྱོར་ཟབ་མོའི་མཐུས༔ ",
            "ལེགས་པར་རྒྱས་བཏབ་རྩེ་གཅིག་བསྒོམས་པ་ཡིས༔ ",
            "སྦྱངས་པའི་འབྲས་བུ་ཡེ་ཤེས་རིས་མེད་ཤར༔",
            ""
        ],
        [
            "གསང་བ་དུག་ལྔའི་རྣམ་རྟོག་ཇི་སྙེད་ཀུན༔ ",
            "རིག་པའི་གནད་ཀྱིས་བཟུང་ལ་ལམ་དུ་གཏང༔ ",
            "འདོད་ལ་ཆགས་པའི་རྟོག་པ་ཤར་བའི་ཚེ༔ ",
            "དགག་སྒྲུབ་མི་བྱ་རིག་སྟོང་རྗེན་པར་གློད༔ ",
            "བདེ་ལ་ཞེན་མེད་ཉམས་མྱོང་ཁོང་ནས་སད༔",
            "སོ་སོར་རྟོག་པའི་ཡེ་ཤེས་དེ་ལ་བྱ༔",
            "ཞེ་སྡང་གཏུམ་པའི་རྣམ་རྟོག་ཤར་བའི་ཚེ༔ ",
            "དེ་རྗེས་མི་འབྲང་མ་བཅོས་ལྷུག་པར་བསྐྱང༔ ",
            "གསལ་ལ་འཛིན་མེད་མྱོང་ཞེན་རྩིས་གདབ་བྲལ༔",
            ""
        ],
        [
            "མེ་ལོང་ལྟ་བུའི་ཡེ་ཤེས་དེ་ལ་བྱ༔",
            "གཏི་མུག་མུན་པའི་འཐིབ་པོ་བྱུང་བའི་ཚེ༔ ",
            "དེ་ཉིད་ངང་དུ་བསྐྱང་ལ་སྤང་བླང་དོར༔",
            "རྩེ་གཅིག་མི་རྟོག་སྤྲོས་བྲལ་རྗེན་པར་ཤར༔",
            "ཆོས་ཀྱི་དབྱིངས་ཀྱི་ཡེ་ཤེས་དེ་ལ་བྱ༔",
            "ང་རྒྱལ་ཁེངས་པའི་འཛིན་པ་ལྡང་བ་ན༔",
            "བླང་དོར་མི་བྱ་ངར་འཛིན་རང་ངོར་གཞག༔",
            ""
        ],
        [
            "ཅིར་ཡང་མི་རྟོག་མཉམ་པའི་ཀློང་གྱུར་ན༔",
            "མཉམ་པ་ཉིད་ཀྱི་ཡེ་ཤེས་དེ་ལ་བྱ༔",
            "ཕྲག་དོག་འགྲན་སེམས་ཟུག་རྔུ་ཤར་བའི་ཚེ༔ ",
            "ཤར་མཁན་རང་གི་ཐོག་ཏུ་གང་དགར་བོར༔",
            "བདག་གཞན་འཛིན་མེད་རིག་སྟོང་སྒྱུ་མར་རྫོགས༔",
            "བྱ་བ་གྲུབ་པའི་ཡེ་ཤེས་དེ་ལ་བྱ༔",
            "དེ་ལྟར་ཤེས་ན་དུག་ལྔའི་རྟོག་པ་ཀུན༔ ",
            "ཡེ་ཤེས་ལྔ་ཡི་ངོ་བོར་བོགས་སུ་ཐོན༔",
            ""
        ],
        [
            "རྟོག་པའི་ཕུང་པོ་བརྒྱད་ཁྲི་བཞི་སྟོང་ཡང༔ ",
            "སྦྲུལ་མདུད་བཞིན་དུ་ཡེ་ཤེས་ཆེན་པོར་གྲོལ༔",
            "མདོར་ན་རྣམ་རྟོག་ཉོན་མོངས་ལྷ་དང་འདྲེ༔ ",
            "སྡུག་བསྔལ་ནད་འཆིའི་རེ་དོགས་ཅི་བྱུང་ཡང༔ ",
            "སྤང་བླང་མེད་པར་ངོ་བོར་རོ་སྙོམས་ཤིང༔ ",
            "རང་རྩལ་སྦྱངས་པས་ཀུན་ཀྱང་བོགས་སུ་འཆར༔ ",
            "ཁྱད་པར་བྱེད་བཅིང་མུན་པའི་རྣལ་འབྱོར་གྱིས༔ ",
            "སྟོང་གཟུགས་གསལ་བརྟན་སྲོག་རྩོལ་གཡོ་མེད་འཆིང༔ ",
            "ཞུ་བདེ་དྲངས་ཤིང་ཀུན་ཀྱང་རོ་མཉམ་དུ༔ ",
            "མི་འགྱུར་ཐབས་ཀྱིས་བདེ་ཆེན་མཆོག་ལ་སྦྱོར༔",
            "གཞན་ཡང་ཐུན་མོང་གནད་ཀྱི་མན་ངག་ནི༔ ",
            "སྐྱོན་རྣམས་ཐམས་ཅད་བདག་འཛིན་ལས་བྱུང་བས༔ ",
            "ཀུན་རྫོབ་བྱང་ཆུབ་སེམས་ཀྱིས་གཅེས་འཛིན་བཤིག༔",
            "དོན་དམ་སྤྲོས་བྲལ་ལྟ་བས་དྲུངས་ནས་ཕྱུང༔",
            "བདེན་གཉིས་དབྱེར་མེད་རྟེན་འབྲེལ་ལམ་དུ་ཁྱེར༔",
            "ཡོན་ཏན་ཉམས་སུ་བླངས་ལས་བྱུང་བའི་ཕྱིར༔ ",
            "མཁའ་མཉམ་འགྲོ་ལ་ཚད་མེད་སྙིང་རྗེ་བསྒོམ༔",
            ""
        ],
        [
            "དཔལ་ལྡན་བླ་མར་བཟོད་མེད་མོས་གུས་བསྐྱེད༔",
            "ཟག་བཅས་ཟག་མེད་དགེ་ཚོགས་བརྩོན་པས་བསྒྲུབ༔",
            "ཁྱད་པར་སེམས་ཉིད་རིག་སྟོང་ལམ་ཁྱེར་ལ༔",
            "སྐད་ཅིག་ཙམ་ཡང་མ་ཡེངས་མི་སྒོམ་པས༔ ",
            "ཐབས་ཤེས་ཕྱོགས་རེའི་ལམ་ལ་མ་གོལ་བར༔ ",
            "ཐབས་ཀྱི་གྲོགས་སུ་ཤེས་རབ་ལྟ་གདེང་བསྐྱེད༔",
            "ཤེས་རབ་གྲོགས་སུ་བསོད་ནམས་སྣ་ཚོགས་སྤེལ༔",
            "དེ་ལྟར་འགལ་མེད་ལམ་དུ་ཁྱེར་བ་ཡིས༔ ",
            "ཡོན་ཏན་དབྱར་གྱི་མཚོ་བཞིན་གོང་དུ་འཕེལ༔",
            ""
        ],
        [
            "ས་དང་ལམ་གྱི་རིམ་པ་མ་ལུས་ཀུན༔ ",
            "ཐབས་དང་ཤེས་རབ་ཟུང་དུ་འབྲེལ་བས་འགྲུབ༔",
            "སྦྱངས་པའི་འབྲས་བུ་མངོན་དུ་གྱུར་པ་ནི༔ ",
            "རང་དོན་མཐར་ཕྱིན་ཞི་བ་ཆོས་ཀྱི་སྐུ༔ ",
            "གཞན་དོན་ལྷུན་གྲུབ་ཟུང་འཇུག་ལོངས་སྤྱོད་རྫོགས༔",
            "གང་འདུལ་ཐབས་མཁས་སྣ་ཚོགས་སྤྲུལ་པའི་ཚུལ༔ ",
            "སྣང་ཆ་སོ་སོར་མ་འདྲེས་མངོན་བྱང་ཆུབ༔",
            "སྟོང་ཆ་དབྱིངས་སུ་རོ་གཅིག་རྡོ་རྗེའི་སྐུ༔ ",
            "སྐུ་ལྔ་ཐོབ་ནས་གསུང་ལྔས་དོན་མཚོན་པ༔ ",
            "བརྗོད་བྲལ་རྣམ་དག་ཆོས་སྐུ་དོན་གྱི་གསུང༔",
            "སྐུ་ཡིས་མཚོན་པ་ལོངས་སྐུ་བརྡ་ཡི་གསུང༔",
            "ཚངས་པའི་དབྱངས་ལྡན་སྤྲུལ་སྐུ་ཚིག་གི་གསུང༔",
            ""
        ],
        [
            "སོ་སོར་དེར་སྣང་མངོན་བྱང་རིག་པའི་གསུང༔",
            "གྲགས་སྟོང་གཉིས་མེད་ཡེ་ཤེས་རྡོ་རྗེའི་གསུང༔",
            "སྐུ་ཡི་སྙིང་པོ་ཐུགས་ནི་ཡེ་ཤེས་ལྔ༔ ",
            "ཆོས་ཀྱི་དབྱིངས་ལས་མེ་ལོང་ལྟ་བུར་ཤར༔",
            "བྱ་གྲུབ་སོར་རྟོག་མཉམ་པ་ཉིད་དུ་ཟླུམ༔ ",
            "སྐུ་ཡི་ཡན་ལག་ཞིང་ཁམས་གཞལ་ཡས་དང༔ ",
            "འོད་ཟེར་གདན་ཁྲི་རྒྱན་གྱི་ཡོན་ཏན་རྫོགས༔",
            "ཞི་རྒྱས་དབང་དྲག་ལྷུན་གྲུབ་ཕྲིན་ལས་ཀྱིས༔ ",
            "ནམ་མཁའ་ཇི་སྲིད་རྒྱུན་ཆད་མི་མངའ་བར༔ ",
            "ཇི་སྙེད་མཁའ་ཁྱབ་སེམས་ཅན་ཐམས་ཅད་དོན༔ ",
            "ཇི་ལྟ་བ་བཞིན་རྩོལ་མེད་ངང་གིས་འབྱུང༔",
            "དེ་ལྟར་གཞི་ལ་ལམ་གྱིས་མཚམས་སྦྱར་བས༔ ",
            "གློ་བུར་དྲི་མ་བག་ཆགས་བཅས་སྤངས་ཏེ༔",
            ""
        ],
        [
            "འབྲས་བུ་མངོན་གྱུར་རང་དང་གཞན་གྱི་དོན༔ ",
            "མྱུར་དུ་རྫོགས་བྱེད་རྒྱུ་འབྲས་ཐེག་པའི་བཅུད༔ ",
            "ཁྱད་པར་ནང་རྒྱུད་སྡེ་གསུམ་དགོངས་པའི་མཐིལ༔ ",
            "ཀུན་དང་མཐུན་ལ་ཀུན་ལས་ཁྱད་པར་འཕགས༔",
            "ཀུན་གྱི་སྤྱི་དྲིལ་ཡེ་ཤེས་སྙིང་པོའི་ལམ༔ ",
            "མིག་འཕྲུལ་ལྟ་བུར་འབྲས་བུ་མངོན་བྱེད་ཐབས༔ ",
            "མཐོང་བ་ཙམ་གྱིས་བྱིན་རླབས་ཟིལ་ཆེན་འབེབ༔ ",
            "ཐོས་པས་དོན་གོ་ཉམས་རྟོགས་ཀློང་ནས་རྡོལ༔ ",
            "གཡེང་བ་སྤངས་ཏེ་ཟླ་བ་དྲུག་བསྒོམས་པས༔ ",
            "རྡོ་རྗེ་གསུམ་གྱི་ཡེ་ཤེས་རང་ཤར་བ༔ ",
            "ཀུན་བཟང་རྡོ་རྗེ་སེམས་དཔའ་པདྨ་འབྱུང༔",
            "དོན་ལ་དབྱེར་མེད་གཅིག་ཏུ་ལྷུན་རྫོགས་ཕྱིར༔ ",
            "རབ་འབྱམས་རྒྱུད་སྡེ་ཀུན་གྱི་འཕྲོ་གཞི་དང༔ ",
            "སྙིང་པོའི་དོན་དང་མན་ངག་ཉིད་ཡིན་ཀྱང༔ ",
            "རྣམ་པ་འཛམ་གླིང་གདུལ་བྱ་དྲང་བའི་སླད༔ ",
            "དྷ་ན་ཀོ་ཥར་བརྫུས་ཏེ་བྱུང་བ་དང༔ ",
            "མངལ་དུ་སྐྱེས་སོགས་སྣང་ཚུལ་ཐ་དད་པའི༔ ",
            "མཛད་པའི་ཆོ་འཕྲུལ་ཅིར་ཡང་སྟོན་པ་ན༔",
            "མཱ་ར་ཏི་ཀར་ཚེ་དཔག་མེད་མགོན་དང༔ ",
            "ཡང་ལེ་ཤོད་དུ་དཔལ་ཆེན་ཧེ་རུ་ཀས༔ ",
            "ཆོས་ཉིད་རང་སྒྲས་བདག་ལ་བསྩལ་པ་ཡི༔ ",
            "གདམས་པ་ཀུན་གྱི་ཡང་ཞུན་འདི་ཁོ་ན༔",
            ""
        ],
        [
            "དགའ་རབ་ཤྲཱི་སི་རིག་འཛིན་བརྒྱད་ལ་སོགས༔ ",
            "གྲུབ་མཆོག་རྣམས་ལས་ལམ་རིམ་མནོས་པ་དང༔ ",
            "ཕན་ཚུན་ཆོས་ཀྱི་བགྲོ་བ་ཆེན་པོ་ཡིས༔ ",
            "དགོངས་ཉམས་བསྡུར་པའི་མདོ་བྱང་འདི་ལས་མེད༔",
            "ཨོ་རྒྱན་རྒྱ་གར་བོད་ཡུལ་ལ་སོགས་སུ༔ ",
            "བླ་རྫོགས་ཐུགས་གསུམ་སྒྲུབ་སྡེ་བརྒྱད་ལ་སོགས༔ ",
            "ཟབ་ཅིང་རྒྱ་ཆེའི་ཆོས་འཁོར་འབྱམས་ཀླས་པ༔ ",
            "ཀུན་གྱི་དོན་བསྡུས་མ་ནོར་འདི་ཡིན་ནོ༔",
            "མདོར་ན་རྗོད་བྱེད་ཚིག་ཉུང་བརྗོད་བྱ་འདྲིལ༔ ",
            "གོ་སླ་ཁྱེར་བདེ་གཞན་ལ་མ་ལྟོས་པར༔ ",
            "དབང་པོ་དམན་འབྲིང་མཆོག་གི་ལམ་རྫོགས་པའི༔ ",
            "མཐར་ཐུག་ཞལ་གདམས་འདི་ལས་གཞན་མ་མཆིས༔",
            "དེ་ཕྱིར་བདག་ཉིད་པདྨ་ས་བྷ་བའི༔ ",
            "ཐུགས་ཀྱི་ཐིག་ལེ་ལྔ་ལྡན་འོད་གསལ་དབྱིངས༔ ",
            "མི་ཤིགས་དྭངས་མ་ཆོས་ཉིད་རང་སྒྲའི་རྒྱུད༔ ",
            "དུས་གསུམ་སངས་རྒྱས་ཀུན་གྱི་གཤེགས་ཤུལ་འདི༔ ",
            "མངའ་བདག་ཡབ་སྲས་གདམས་པའི་སྣོད་ལྡན་ཞིང",
            "བཻ་རོ་ཙ་ན་བདག་དང་དགོངས་པ་མཉམ༔",
            "ཐུགས་ཀྱི་གཟུངས་མ་ཞབས་ཏོག་ཕུལ་ཕྱིན་པའི༔ ",
            "སྣོད་ལྡན་སྐལ་ལྡན་མཚན་ལྡན་ཚོགས་ལ་གཏད༔",
            ""
        ],
        [
            "ཡལ་བར་མ་དོར་སྙིང་གི་དབུས་སུ་ཟུངས༔",
            "འདི་ལྟོས་འདིར་ཞུགས་འདི་ཉིད་བཤད་དང་སྒྲུབས༔",
            "འདི་ལ་བརྟེན་ནས་མཐའ་ཡས་གདུལ་བྱ་ཀུན༔ ",
            "ཡེ་ཤེས་སྙིང་པོ་ཚེ་འདིར་འགྲུབ་པར་ཤོག༔",
            "ཅེས་ཐུགས་ཀྱི་སྙིང་པོ་གསང་བའི་མཛོད་བརྟོལ་ནས་",
            "གསུང་ཚངས་པའི་དབྱངས་ཀྱིས་བཀའ་བསྩལ་ཏེ་རྫུ་འཕྲུལ་གྱི་རྣམ་པར་རོལ་པ་དང༔ ",
            "བཀོད་པ་མཐའ་ཡས་པ་དང་བཅས་ཏེ་",
            "སྐུ་གསུང་ཐུགས་མི་ཟད་པ་ལྷུན་གྲུབ་སྟུག་པོ་བཀོད་པའི་རྒྱན་དམ་པར་བཞུགས་སོ༔",
            ""
        ],
        [
            "ས་མ་ཡ༔ ",
            "དེ་ལྟར་བཀའ་བསྩལ་པ་རྣམས་བདག་ཉིད་མཚོ་རྒྱལ་གྱིས་མི་བརྗེད་པའི་གཟུངས་སུ་བཟུང་ནས་",
            "བསམ་པ་དང་སྒོམ་པས་ཡིད་ལ་བྱས་ཏེ༔",
            "སླར་ཡང་མངའ་བདག་ཡབ་སྲས་དང༔ ",
            "ལོ་ཙཱ་བ་ཆེན་པོ་དང་བཅས་ཕན་ཚུན་དགོངས་པ་བསྡུར་ཏེ་",
            "ཚིག་དོན་ལྷག་ཆད་མེད་པར་མཁའ་འགྲོ་གསང་བའི་ཡི་གེར་བྲིས༔",
            "སོ་སོའི་མགུལ་གྱི་གྭའུར་འཆང་སྟེ་གནས་སོ༔",
            "ནམ་ཞིག་གི་ཚེ་བདག་ཅག་རྗེ་འབངས་ཀུན་ཀྱང་གྲོས་མ་བྱས་པར་དགོངས་པ་གཅིག་ཏུ་མཐུན་པར་གུ་རུ་རིན་པོ་ཆེའི་སྤྱན་སྔར་ཕྱིན་ཏེ༔",
            "ལྷ་ཕྱག་དགུ་ཕྲུགས་སུ་བཙལ་ཏེ་གསོལ་བ་བཏབ་པ་ནི༔ ",
            "ཨེ་མ་གུ་རུ་རིན་པོ་ཆེ༔ ",
            "ཁྱེད་ནི་སངས་རྒྱས་ཐམས་ཅད་དང༔ ",
            "དབྱེར་མེད་དཀྱིལ་འཁོར་ཀུན་གྱི་གཙོ༔ ",
            "ཀུན་ཏུ་འཆང་བ་ཉིད་ལགས་ན༔",
            "འཛམ་གླིང་བྱེ་བ་ཕྲག་བརྒྱ་དང༔ ",
            "ཁྱད་པར་གངས་ཅན་བོད་ཡུལ་འདིར༔ ",
            "སངས་རྒྱས་ལས་ཀྱང་ལྷག་པ་ཡི༔ ",
            "བཀའ་དྲིན་མཛད་པ་བསམ་མི་ཁྱབ༔",
            ""
        ],
        [
            "བྱེ་བྲག་བདག་ཅག་རྗེ་འབངས་ལ༔",
            "སྣོད་ལྡན་སྐལ་ལྡན་མཚན་ལྡན་དུ༔ ",
            "རྡོ་རྗེའི་གསུང་གིས་རྗེས་གནང་ཞིང༔",
            "ཤིན་ཏུ་དགྱེས་པའི་མདངས་ཕྱུང་སྟེ༔",
            "སྔོན་ཆད་ཟབ་ཅིང་རྒྱ་ཆེ་བའི༔ ",
            "གདམས་ངག་བྱེ་བ་ཕྲག་བརྒྱའི་གཞུང༔ ",
            "ཇི་སྙེད་གསུངས་པའི་སྙིང་པོའི་ཕུལ༔",
            "རྒྱུ་འབྲས་ལམ་མཆོག་ཡོངས་རྫོགས་པ༔ ",
            "མ་བྱུང་འབྱུང་བར་དཀའ་བའི་བཅུད༔ ",
            "སྙིང་གི་ཟུངས་སུ་བསྩལ་ལགས་ན༔",
            "ཕྱོགས་དུས་བདེ་གཤེགས་ཐམས་ཅད་ཀྱི༔ ",
            "དགོངས་ཉམས་གསང་བའི་ཡང་ཞུན་འདི༔ ",
            "ད་ལྟ་སྤེལ་ལམ་གཏེར་དུ་སྦ༔ ",
            "འགྲོ་དོན་གདུལ་བྱ་ཇི་ལྟར་འབྱུང༔",
            ""
        ],
        [
            "དུས་གསུམ་ཀུན་ཏུ་གཟིགས་པ་ཡི༔ ",
            "མ་ཧཱ་གུ་རུས་བཀའ་བསྩལ་གསོལ༔",
            "ཅེས་གསོལ་བ་བཏབ་པ་ན༔",
            "དལ་ཅིག་དགོངས་པ་མི་གཡོ་བའི་ཏིང་ངེ་འཛིན་ལ་བཞུགས་ཏེ༔",
            "དེ་ལས་བཞེངས་པ་ན་འདི་སྐད་ཅེས་བཀའ་བསྩལ་ཏོ༔",
            "ཉོན་ཅིག་སྣོད་ལྡན་འདུས་པའི་ཚོགས༔ ",
            "བདག་ཉིད་པདྨ་འབྱུང་གནས་ནི༔ ",
            "གདོད་ནས་མ་འཁྲུལ་རིག་པའི་གཤིས༔ ",
            "ཀུན་བཟང་ཐོག་མའི་མགོན་པོར་རྫོགས༔",
            "དེ་ལས་ལྔ་ལྡན་འོད་ཀྱི་ལུས༔ ",
            "རྣམ་པར་གྲོལ་བའི་ཞིང་ཁམས་སུ༔ ",
            "དུས་གསུམ་དུས་མེད་རྟག་པ་ཡི༔ ",
            "ལོངས་སྤྱོད་ཆེན་པོར་རང་དབང་འབྱོར༔",
            ""
        ],
        [
            "གདུལ་བྱའི་ཡུལ་དང་ཉེར་འཚམ་པས༔ ",
            "ཁ་ཅིག་ཆགས་བྲལ་རབ་བྱུང་དང༔ ",
            "ལ་ལར་འཁོར་ལོས་སྒྱུར་བའི་ཚུལ༔ ",
            "བསམ་གྱིས་མི་ཁྱབ་སྣང་བ་ན༔",
            "མི་མཇེད་འཇིག་རྟེན་འཛམ་གླིང་འདིར༔ ",
            "སྙིགས་མ་ལྔ་བདོའི་དུས་ཀྱི་མཐར༔ ",
            "ཉོན་མོངས་ཤུགས་དྲག་གཉེན་པོ་ཞན༔ ",
            "རྩོལ་བཅས་ཐེག་པས་གདུལ་དཀའི་ཚེ༔ ",
            "དྷ་ན་ཀོ་ཥའི་པད་གླིང་དུ༔ ",
            "མཚོ་སྐྱེས་འཆི་མེད་རྡོ་རྗེ་འཆང༔ ",
            "རྫུས་སྐྱེས་ཐོག་བབས་ཚུལ་ཉིད་དུ༔ ",
            "རང་བྱུང་སྤྲུལ་པའི་སྐུ་རུ་འོང༔",
            "ཞི་བས་མི་འདུལ་གདུག་པའི་དཔུང༔ ",
            "ཚར་གཅོད་རྡོ་རྗེ་དྲག་པོ་རྩལ༔ ",
            "ཡེ་ཤེས་ཧཱུྃ་ལྔའི་སྣང་གླུ་ཅན༔ ",
            "རིག་འཛིན་མཁའ་འགྲོའི་གཙོ་བོར་བཞེངས༔ ",
            "ཨོ་རྒྱན་རྒྱ་གར་ཡུལ་ཀུན་ཏུ༔ ",
            "བསྟན་ལ་རིམ་གྱིས་ཞུགས་པའི་ཚུལ༔ ",
            "དགེ་སློང་པདྨ་ས་བྷ་ཝ༔ ",
            "མཚན་དང་རྣམ་ཐར་བསམ་ལས་འདས༔",
            "གདུལ་དཀའི་ཚོགས་རྣམས་སྤ་བཀོང་ཞིང༔",
            "བར་ཆད་འབྱུང་པོ་གཟིར་བའི་སླད༔ ",
            "སྣང་སྲིད་ཟིལ་གནོན་ཐོད་ཕྲེང་རྩལ༔ ",
            "བོད་ཀྱི་ཡུལ་དུ་ལྷག་པར་སྣང༔",
            ""
        ],
        [
            "མདོར་ན་གདུལ་བྱའི་གང་ཟག་དང༔ ",
            "འདུལ་བྱེད་སྟོན་པ་འདུལ་ཐབས་སོགས༔ ",
            "འདོད་རྒུར་བསྒྱུར་བའི་ཆོ་འཕྲུལ་གྱིས༔ ",
            "འགྲོ་འདུལ་ཕྲིན་ལས་བསམ་མི་ཁྱབ༔",
            "ཁྱད་པར་གངས་ཅན་བོད་ཡུལ་འདིར༔ ",
            "སྔོན་ནས་འབྲེལ་པའི་མཐུ་བཙན་པས༔ ",
            "ཆོས་ཀྱི་རྒྱལ་པོ་ཆེན་པོ་ཡིས༔ ",
            "གུས་པས་སྤྱན་དྲངས་གསོལ་བཏབ་ལྟར༔ ",
            "མཐའ་དབུས་ཐམས་ཅད་ཞབས་ཀྱིས་བཅགས༔ ",
            "ལྷ་སྲིན་གདུག་པའི་རྩུབ་འགྱུར་བཏུལ༔ ",
            "བསམ་ཡས་གཙུག་ལག་མཐར་ཕྱིན་ཞིང",
            "བཀྲ་ཤིས་ལྷག་གནས་མེ་ཏོག་འཐོར༔",
            "རྒྱ་ཆེའི་མདོ་རྒྱུད་འབྱམས་ཀླས་དང༔ ",
            "ཟབ་པའི་མན་ངག་སྙིང་པོ་སོགས༔ ",
            "སྐད་ཅིག་རེར་ཡང་རྫུ་འཕྲུལ་གྱིས༔ ",
            "ཆོས་ཀྱི་འཁོར་ལོ་གྲངས་མེད་བསྐོར༔",
            "གནས་ཆེན་གངས་བྲག་མཚོ་གསུམ་རྣམས༔ ",
            "བྱིན་གྱིས་བརླབས་ཤིང་ཟབ་གཏེར་སྦས༔ ",
            "ད་ལྟར་བཞུགས་དང་འབྱུང་འགྱུར་གྱི༔ ",
            "བོད་ལ་བཀའ་དྲིན་ཆེ་བར་བྱས༔",
            "བྱེ་བྲག་ཕྱི་ནང་བདུད་སྡེའི་དཔུང༔ ",
            "འཇོམས་བྱེད་རྡོ་རྗེ་དྲག་པོ་རྩལ༔ ",
            "གཉེན་པོ་སྟོབས་ཀྱི་ལྷར་བཞེངས་ནས༔",
            ""
        ],
        [
            "སྨིན་གྲོལ་ཡན་ལག་མཐའ་རྒྱས་གདམས༔ ",
            "དེ་རྣམས་ལས་ཀྱང་ཕུལ་བྱུང་བ༔ ",
            "བསྐྱེད་རྫོགས་རབ་འབྱམས་ཐམས་ཅད་ཀྱི༔ ",
            "རྒྱབ་ཡིག་དམར་བྱང་གནད་བསྡུས་པ༔ ",
            "ཡེ་ཤེས་སྙིང་པོའི་ལམ་འབྲས་བཅས༔",
            "བདག་གིས་མ་འོངས་དུས་ཤེས་པས༔ ",
            "ད་ལྟ་སྤེལ་བའི་གནས་མེད་ཀྱི༔ ",
            "རང་རང་ཉམས་སུ་ལེན་པ་དང༔ ",
            "སྐལ་ལྡན་གཞན་ལ་ཅི་རིགས་སྟོན༔",
            "ནམ་ཞིག་རང་བྱུང་པདྨ་བདག༔ ",
            "སྲིན་པོའི་གདུལ་བྱ་འདུལ་བའི་ཕྱིར༔ ",
            "ཆོ་འཕྲུལ་ཆེན་པོས་གཤེགས་ནས་ཀྱང༔ ",
            "ལོ་སྐོར་གཅིག་གི་མཐར་སོན་ཚེ༔ ",
            "བདག་ཉིད་ཀུན་བཟང་ཐོད་ཕྲེང་གི༔ ",
            "ཚོགས་བརྒྱད་དག་པའི་རང་གདངས་ལས༔ ",
            "ཡེ་ཤེས་རྣམ་པ་བརྒྱད་ཀྱི་སྐུ༔ ",
            "སྤྲུལ་པའི་མཚན་མཆོག་རྣམ་བརྒྱད་ལས༔ ",
            "མཐའ་གྲོལ་ཡེ་ཤེས་ཧེ་རུ་ཀ༔ ",
            "འཆོལ་བའི་ཁྲོ་རྒྱལ་ཆེན་པོ་ནི༔ ",
            "དཔལ་ཆེན་རྡོ་རྗེ་གྲོ་ལོད་ཀྱིས༔ ",
            "དམ་སྲི་གདུག་པ་འདུལ་བའི་ཕྱིར༔ ",
            "རོལ་པའི་ཆོ་འཕྲུལ་བསྟན་པའི་གནས༔ ",
            "སྟག་ཚང་མིང་ཅན་བཅུ་གསུམ་ལས༔ ",
            "ཤར་ཕྱོགས་མདོ་ཁམས་ཡུལ་གྱི་དབུས༔ ",
            "འབྲི་རྫ་ཟལ་མོ་སྒང་གི་རྒྱུད༔ ",
            "སྦས་ཡུལ་གངས་རིས་བསྐོར་བའི་འདབས༔ ",
            "རང་བྱུང་ཤེལ་གྱི་ཕུག་པའི་བྱང༔ ",
            "བོད་ཁམས་བཀྲ་ཤིས་འབྱུང་བའི་གནས༔ ",
            "རིན་ཆེན་ཆུ་མིག་དཀར་མོའི་མགོ༔ ",
            "རྨུ་སྟག་མི་ཟན་བཏུལ་པའི་འགྲམ༔ ",
            "སེང་གེ་དྲེགས་པས་བསྒྱིངས་པའི་སྤོ༔",
            "བསམ་འགྲུབ་བྲག་གི་ཀེའུ་ཚང་ནི༔ ",
            "རྣམ་ཐར་སྒོ་གསུམ་གཞལ་མེད་ཁང༔ ",
            "ཞི་ཁྲོའི་ལྷ་ཚོགས་ཕྱག་རྒྱ་དང༔ ",
            "རྒྱ་བོད་ཡི་གེ་དབྱངས་གསལ་ཕྲེང༔ ",
            "དྷཱ་ཀི་གསང་བའི་རི་མོ་སོགས༔ ",
            "རྣམ་པ་དུ་མས་མཚན་པ་དེར༔ ",
            "ཨོ་རྒྱན་བདག་གིས་ཟླ་བ་གཅིག༔ ",
            "རྡོ་རྗེ་ཁྲོས་པའི་ཏིང་འཛིན་བསྒོམས༔",
            "བར་ཆད་འབྱུང་པོ་ཚར་བཅད་ནས༔",
            ""
        ],
        [
            "བོད་ཡུལ་བཀྲ་ཤིས་འབྱུང་བར་བྱས༔",
            "དེ་ལྟ་བུ་ཡི་གནས་ཀྱི་མཆོག༔ ",
            "ཐོས་པས་ལས་ཀྱི་སྡིག་པ་འདག༔",
            "མཐོང་བས་ཉོན་མོངས་སྒྲིབ་པ་ཞི༔",
            "ཕྱག་བསྐོར་མཆོད་པ་བྱས་པ་ཡིས༔ ",
            "ཚེ་དང་བསོད་ནམས་ཡེ་ཤེས་རྒྱས༔",
            "རྩེ་གཅིག་སྒོམ་དང་སྒྲུབ་པ་ཡིས༔ ",
            "དངོས་གྲུབ་རྣམ་གཉིས་མྱུར་དུ་ཐོབ༔",
            "འབྲེལ་ཚད་དོན་དང་ལྡན་པ་སྟེ༔",
            ""
        ],
        [
            "ཡོན་ཏན་བསྔགས་པ་བརྗོད་མི་ལངས༔",
            "དེ་ཡི་གནས་ཀྱི་རྩེ་མོ་རུ༔ ",
            "དབུས་སུ་ཞི་ཁྲོ་ཡོངས་རྫོགས་པ༔ ",
            "བདེ་གཤེགས་འདུས་པའི་གསང་ཕུག་ནི༔ ",
            "བལྟར་ཡོད་བགྲོད་དུ་མེད་པར་བཞུགས༔",
            "གཡས་སུ་ཨོ་རྒྱན་བདག་ཉིད་དང༔ ",
            "གཡོན་དུ་ཐུགས་ཀྱི་དགྱེས་སྡེ་མོའི༔ ",
            "གསང་བའི་ཉམས་མྱོང་བསྐྱང་བ་དང༔ ",
            "རྡོ་རྗེའི་རྟོགས་པ་སྤེལ་བའི་སར༔ ",
            "ཟབ་མོའི་གཏེར་ཀ་དུ་མ་དང༔ ",
            "ཁྱད་པར་ཕྱི་མའི་སྙིང་པོ་རུ༔ ",
            "གཟུགས་སྐུ་རྟགས་ཀྱི་མཚན་མ་དང༔ ",
            "ཟབ་མོའི་བརྡ་རིས་གསུང་གི་རྟེན༔ ",
            "བདག་ཉིད་དྲག་རྩལ་ཧེ་རུ་ཀའི༔ ",
            "ཕྱག་མཚན་ཐུགས་ཀྱི་རྡོ་རྗེར་བཅས༔",
            "ཡེ་ཤེས་དྷཱ་ཀི་མཚོ་རྒྱལ་མས༔ ",
            "བཅུ་གསུམ་རིམ་པའི་རྒྱ་དང་ནི༔ ",
            "རིག་འཛིན་དགའ་རབ་རྡོ་རྗེ་ཡིས༔ ",
            "རོ་ལངས་གསེར་དུ་བསྒྱུར་པ་སོགས༔ ",
            "རིན་ཆེན་དུ་མའི་སྙིང་པོ་རྣམས༔ ",
            "སྨོན་ལམ་ཟབ་མོའི་མཚམས་སྦྱོར་བཅས༔",
            "མགོན་པོ་མིག་གསུམ་དྲག་པོ་དང༔ ",
            "གིང་བཙན་རྡོ་རྗེ་ལེགས་པ་ལ༔",
            "ལས་ཀྱི་གཉེར་དུ་གཏོད་ལ་སྦོས༔",
            ""
        ],
        [
            "མ་འོངས་ཕྱི་མ་ཕྱི་མའི་དུས༔ ",
            "རྩུབ་འགྱུར་སུམ་ཅུ་ཁ་རལ་ཚེ༔ ",
            "ཆོས་རྒྱལ་ཡབ་སྲས་བྱིན་རླབས་ལས༔ ",
            "མ་ངེས་འགྲོ་འདུལ་རིག་པ་འཛིན༔",
            "སྒྱུ་མ་ལྟ་བུའི་སྐྱེས་བུ་ཟུང༔",
            "ཁམས་དབུས་ཤར་དང་ལྷོ་རུ་འབྱུང༔",
            "སྔོན་གྱི་སྨོན་ལམ་མཐུ་བཙན་པས༔ ",
            "རྡོ་རྗེའི་གནས་དེར་ལྷན་ཅིག་ཚོགས༔ ",
            "ད་ལྟའི་ངང་ཚུལ་ཐམས་ཅད་ཀུན༔ ",
            "རྨི་ལམ་བཞིན་དུ་ཡད་ཡུད་དྲན༔",
            "དགའ་དང་སྐྱོ་བའི་ཉམས་འབར་ཞིང༔",
            "སྣང་བ་བན་བུན་གཟའ་གཏད་བྲལ༔",
            ""
        ],
        [
            "སྒྱུ་མ་ལྟ་བུའི་སྤྱོད་པ་དང༔ ",
            "མ་འགགས་རྫུ་འཕྲུལ་རོལ་པ་ཡིས༔ ",
            "ཀུན་གྱིས་མཐོང་བར་སྤྱན་དྲངས་ཏེ༔",
            "རྩོད་པ་བྲལ་ཞིང་ཡིད་ཆེས་པས༔ ",
            "ཨོ་རྒྱན་བསྟན་ལ་བྱ་བ་བྱེད༔",
            "བོད་ཁམས་སྡུག་བསྔལ་ཞི་བ་དང༔ ",
            "ཀུན་ལ་ཕན་བདེ་ཐབས་ཅིག་འབྱུང༔",
            "དེ་ཚེ་ཐོག་མའི་སྐལ་ལྡན་ནི༔ ",
            "རྣམ་པར་སྣང་མཛད་ལོ་ཙཱ་བས༔ ",
            "བྱིན་བརླབས་ཞི་བའི་བློ་གྲོས་ཀྱིས༔ ",
            "ཟབ་རྒྱས་ཚིག་དོན་གཏན་ལ་འབེབ༔ ",
            "མཚོ་རྒྱལ་ཁྱོད་ཀྱིས་བྱིན་བརླབས་པས༔ ",
            "འདི་ཉིད་ཉམས་བླངས་ཡེ་ཤེས་རྙེད༔",
            "པདྨའི་མིང་ཅན་བརྟུལ་ཞུགས་ལྡན༔",
            "དབུས་ཀྱི་ཕྱོགས་སུ་བསྟན་པ་སྤེལ༔",
            ""
        ],
        [
            "བདག་དང་རིགས་གསུམ་སེམས་དཔའ་ཡིས༔ ",
            "བྱིན་བརླབས་རིག་པ་འཛིན་ལྔ་དང༔ ",
            "ཟབ་མོའི་ལམ་འདི་འཕྲད་པ་ན༔",
            "བར་ཆད་ཞི་ཞིང་བོད་ཁམས་བདེ༔",
            "ཐུགས་ཀྱི་བཀའ་བབས་མི་བརྒྱད་དང༔ ",
            "མཆོག་གི་རིག་འཛིན་ཉི་ཤུ་ལྔ༔ ",
            "འཛིན་དང་སྤེལ་བ་བཅུ་དྲུག་སྟེ༔",
            "རིགས་ལྡན་མཁའ་འགྲོ་ལྔ་ཕྲག་ཟུང༔",
            "དེ་དག་རྣམས་ཀྱིས་ཉམས་བླངས་ན༔",
            "མཆོག་ཐུན་དངོས་གྲུབ་ཁྱད་པར་འཐོབ༔",
            ""
        ],
        [
            "གཞན་ཡང་ལས་ཅན་བརྒྱ་རྩ་སྟེ༔",
            "དངོས་གྲུབ་ཐོབ་པ་སྟོང་རྩ་བརྒྱད༔ ",
            "འབྲེལ་ཐོགས་འབུམ་ཚོ་བཅོ་བརྒྱད་སོགས༔ ",
            "མི་དང་མི་མ་ཡིན་པ་ཡི༔ ",
            "གདུལ་བྱའི་སྐྱེ་བོ་བསམ་མི་ཁྱབ༔",
            "འདུལ་བྱེད་ཐབས་ཀྱི་ཁྱད་པར་ལས༔ ",
            "འགའ་ཞིག་ནད་གདོན་བར་ཆད་ཞི༔",
            "ལ་ལ་མངའ་ཐང་དཔལ་འབྱོར་རྒྱས༔",
            "ལ་ལས་སྣང་སྲིད་དབང་དུ་འགྱུར༔",
            "གཞན་དག་དྲག་པོའི་བརྟུལ་ཞུགས་ཀྱིས༔ ",
            "གདུག་པ་ཅན་རྣམས་ཚར་གཅོད་བྱེད༔",
            ""
        ],
        [
            "ཁྱད་པར་མཆོག་གི་ཕྲིན་ལས་ནི༔ ",
            "བསྐྱེད་རིམ་གསལ་སྣང་བརྟན་པ་ལས༔ ",
            "དམིགས་གཏད་ནུས་མཐུ་རྩོལ་མེད་འབྱུང༔",
            "རྫོགས་རིམ་རླུང་སེམས་ལས་རུང་བས༔ ",
            "མངོན་ཤེས་རྫུ་འཕྲུལ་སྣ་ཚོགས་འཆར༔ ",
            "ཐབས་ལམ་ཟབ་མོའི་ཉམས་ལེན་གྱིས༔ ",
            "བདེ་བ་ཆེན་པོའི་བརྟུལ་ཞུགས་གྲུབ༔",
            "མཐར་ཐུག་འོད་གསལ་རྫོགས་པ་ཆེ༔",
            "རྡོ་རྗེ་སྙིང་པོའི་གསང་ལམ་ནས༔",
            "གནས་ལུགས་མངོན་གྱུར་ཡེ་ཤེས་སུ༔ ",
            "པདྨ་བདག་དང་སྐལ་མཉམ་པ༔ ",
            "མཐའ་དབུས་ཀུན་ཏུ་འབྱུང་བ་ཡིས༔ ",
            "སྙིང་པོའི་བསྟན་ལ་བྱ་བ་བྱེད༔",
            "དེ་ཡང་བྱང་ཆུབ་སེམས་དཔའ་རྣམས༔ ",
            "གང་འདུལ་རྣམ་ཐར་ཚད་མེད་པས༔ ",
            "ཁ་ཅིག་རྒྱ་ཆེར་བཤད་པ་དང༔ ",
            "འགའ་ཞིག་ཟབ་དོན་སྒྲུབ་པ་དང༔ ",
            "ལ་ལས་མ་ངེས་འགྲོ་འདུལ་ཕྱིར༔ ",
            "གཞན་ཕན་སྤྱོད་པ་ཅིར་ཡང་སྟོན༔",
            ""
        ],
        [
            "ཀུན་ཀྱང་པདྨ་བདག་ཉིད་དང༔ ",
            "ཟབ་མོའི་ལམ་འདིར་ཡིད་ཆེས་པས༔ ",
            "འབྲེལ་ཚད་དོན་དང་ལྡན་འགྱུར་ཞིང༔",
            "བསམ་པ་ཐམས་ཅད་ངེས་པར་འགྲུབ༔",
            "ཡེ་ཤེས་སྙིང་པོའི་ལམ་རིམ་འདི༔ ",
            "རིན་ཆེན་གསེར་གྱིས་བྲིས་ནས་ཀྱང༔ ",
            "བདུད་རྩི་ལྔ་ཡིས་རབ་ཏུ་བྱུགས༔",
            "ཐབས་དང་ཤེས་རབ་དམ་རྫས་བཅས༔",
            "གང་གི་མགུལ་དུ་གདགས་པ་འམ༔ ",
            "སྤྱི་བོའི་གཙུག་ཏུ་འཆང་བས་ཀྱང༔ ",
            "མཐོང་ཐོས་དྲན་རེག་གྲོལ་བ་དང༔ ",
            "དགོངས་ཉམས་ཡེ་ཤེས་རྩོལ་མེད་འཆར༔ ",
            "དེ་བཞིན་ཀློག་དང་འཛིན་པ་དང༔ ",
            "ཁ་ཏོན་འཆད་ཉན་བྱེད་པ་ཡང༔ ",
            "པདྨ་བདག་གིས་བྱིན་རློབ་ན༔",
            "ཚུལ་བཞིན་ཉམས་ལེན་སྨྲོས་ཅི་དགོས༔",
            ""
        ],
        [
            "གཞན་ཡང་བོད་ཁམས་ཐམས་ཅད་ལ༔",
            "བདེ་སྐྱིད་བཀྲ་ཤིས་འབྱུང་འདོད་ན༔",
            "མེས་དབོན་གསུམ་གྱིས་བཞེངས་པ་ཡི༔ ",
            "གཙུག་ལག་ཁང་རྣམས་ཐམས་ཅད་དང༔ ",
            "སྒྲུབ་པའི་གནས་རྣམས་ཉམས་པ་གསོ༔ ",
            "དགེ་འདུན་རྣམས་ཀྱིས་བརྟན་བཞུགས་དང༔ ",
            "ནུས་ལྡན་རབ་གནས་ཡང་ཡང་འཐོར༔",
            "ཕྱག་མཆོད་བཀུར་སྟི་རྒྱ་ཆེར་བྱ༔",
            "སྐུ་གསུང་ཐུགས་ཀྱི་རྟེན་བཞེངས་ལ༔",
            "དུས་སྟོན་འཛུགས་ཤིང་སྡེ་སྣོད་བཤད༔",
            ""
        ],
        [
            "གནས་ཆེན་བྱིན་འབེབ་ཆོ་ག་དང༔ ",
            "བདུད་རྩི་སྨན་གྱི་སྒྲུབ་པ་དང༔ ",
            "ཚོགས་མཆོད་རྡོ་རྗེའི་གླུ་གར་བྱ༔",
            "ཞིབ་པར་བོད་ལ་སྙིང་བརྩེ་བས༔ ",
            "མཁན་ཆེན་བྱང་ཆུབ་སེམས་དཔའ་དང༔ ",
            "བདག་དང་ཆོས་ཀྱི་རྒྱལ་པོ་ཡི༔ ",
            "སྙིང་པོའི་ཞལ་གདམས་ཇི་ལྟ་བར༔ ",
            "བླ་ཡི་མཆོད་གནས་སྡེ་གཉིས་དང༔ ",
            "རྒྱལ་བློན་འབངས་དང་བཅས་པ་ཡིས༔ ",
            "ཆོས་བརྒྱད་ལྟར་སྣང་མ་ཡིན་པར༔ ",
            "ཐེ་ཚོམ་མེད་པའི་ངེས་ཤེས་དང༔ ",
            "ཕྱིར་མི་ལྡོག་པའི་བརྩོན་འགྲུས་ཀྱིས༔ ",
            "འབད་པས་རྩལ་དུ་བཏོན་བྱས་ན",
            "སེམས་བསྐྱེད་བསམ་པའི་ཁྱད་པར་བཞིན༔ ",
            "བོད་ཡུལ་སྤྱི་དང་བྱེ་བྲག་གི༔ ",
            "དུས་ཀྱི་རྒུད་པ་ཞི་བ་དང༔ ",
            "སྣོད་བཅུད་འབྱོར་པ་འཕེལ་བ་དང༔ ",
            "བཤད་སྒྲུབ་བསྟན་པ་ཡུན་བསྲིངས་ནས༔",
            "བཀྲ་ཤིས་བདེ་ལེགས་ཕུན་ཚོགས་འགྱུར༔",
            "ཞེས་བཀའ་བསྩལ་པ་ན་བདག་ཅག་རྣམས་ཤིན་ཏུ་",
            "དད་ཅིང་རྗེས་སུ་ཡི་རང་བས་",
            "བཟོད་དུ་མེད་པའི་མོས་གུས་ཀྱི་",
            "ཉམས་འབར་བ་དང་བཅས་ཕྱག་དང་",
            "མཆོད་པ་ཕུལ་ཞིང་རྡོ་རྗེའི་",
            "གླུས་མགྲིན་གཅིག་ཏུ་བསྟོད་པ་ནི༔ ",
            "ཨེ་མ་ཧོ༔ ",
            "ཀུན་བཟང་ཐོག་མའི་མགོན་པོ་འོད་དཔག་མེད༔",
            ""
        ],
        [
            "ཐུགས་རྗེས་སྐུར་བཞེངས་མཚོ་སྐྱེས་རྡོ་རྗེ་འཆང༔ ",
            "ཡོན་ཏན་ཡོངས་རྫོགས་པདྨ་ས་བྷ་ཝ༔ ",
            "གདུལ་དཀའི་འགྲོ་འདུལ་རྡོ་རྗེ་དྲག་པོ་རྩལ༔ ",
            "སྣང་སྲིད་ཟིལ་གནོན་རིག་འཛིན་པདྨ་འབྱུང༔",
            "བདེ་སྟོང་ཟུང་འཇུག་ཐིག་ལེ་གཅིག་ཉིད་ལས༔ ",
            "སེམས་ཅན་ཀུན་གྱི་དབང་པོའི་ཁྱད་པར་བཞིན༔ ",
            "ཞི་དང་ཁྲོ་དང་རྗེས་སུ་ཆགས་པའི་སྐུ༔ ",
            "རོལ་པ་ཆེན་པོའི་ཆོ་འཕྲུལ་མཁའ་ལྟར་ཁྱབ༔",
            "མོས་པ་དང་ནི་བློ་ཡི་བྱེ་བྲག་དང༔ ",
            "རྗེས་སུ་མཐུན་པར་ཆོས་འཁོར་རྒྱུན་མི་འཆད༔",
            "འོད་གསལ་དབྱིངས་ལས་མ་གཡོས་ཡེ་ཤེས་ཀྱི༔ ",
            "ཐུགས་རྗེའི་འཇུག་པས་བོད་ལ་ལྷག་པར་དགོངས༔",
            "བཀའ་དྲིན་མཉམ་མེད་གུ་རུ་རིན་པོ་ཆེར༔ ",
            "ལུས་དང་ལོངས་སྤྱོད་ལྟོས་པ་མེད་པར་འབུལ༔ ",
            "བྱང་ཆུབ་བར་དུ་ནམ་ཡང་མི་འབྲལ་བར༔ ",
            "ཐུགས་དམ་ཞལ་བཞེས་དགོངས་པས་རྗེས་སུ་ཟུངས༔",
            "བོད་ཁམས་མཐའ་དབུས་ཀུན་ཏུ་བདེ་བ་དང༔ ",
            "སངས་རྒྱས་བསྟན་པ་ཡུན་དུ་གནས་པ་དང༔ ",
            "བདག་ཅག་ལས་དང་སྨོན་པས་གར་སྐྱེས་ཀྱང༔ ",
            "གུ་རུའི་ཕྲིན་ལས་ཡོངས་སུ་སྤེལ་བ་ལས༔ ",
            "མཐོང་ཐོས་དྲན་རེག་འབྲེལ་ཚད་དོན་ལྡན་ཞིང",
            ""
        ],
        [
            "ཀུན་བཟང་དགོངས་ཀློང་ཕྱམས་གཅིག་གྲོལ་བར་ཤོག༔",
            "ཁྱད་པར་རྡོ་རྗེའི་གསུང་གི་སྙིང་པོ་རྣམས༔ ",
            "དུས་སུ་བབས་ཚེ་བཏོན་ཅིང་སྤེལ་བ་དང༔ ",
            "འཆད་ཉན་སྒོམ་སྒྲུབ་ཟབ་མོ་ལ་བརྟེན་ནས༔",
            "རྒྱལ་བ་ཀུན་གྱི་ཕྲིན་ལས་ཡོངས་རྫོགས་ཤོག༔",
            "ཅེས་བསམ་པ་ཐག་པས་སྨོན་ལམ་དུ་གསོལ་པ་ན༔",
            "གུ་རུ་རིན་པོ་ཆེས་ཀྱང་དེ་དེ་བཞིན་དུ་",
            "གྱུར་ཅིག་ཅེས་རྡོ་རྗེའི་གསུང་གིས་",
            "བདེན་ཚིག་བསྩལ་པ་དང་ལྷན་ཅིག༔",
            "སངས་རྒྱས་དང་བྱང་ཆུབ་སེམས་དཔའ་",
            "ནམ་མཁའ་གང་བས་མེ་ཏོག་གི་ཆར་ཕབ༔",
            ""
        ],
        [
            "བཀྲ་ཤིས་ཀྱིས་མངའ་གསོལ༔",
            "རིག་པ་འཛིན་པ་དང༔ ",
            "གྲུབ་པ་དང༔ ",
            "མཁའ་འགྲོ་དང༔ ",
            "སྲུང་མ་དང༔ ",
            "ལྷ་དང༔ ",
            "ཀླུ་དང༔ ",
            "དཀར་ཕྱོགས་སྐྱོང་བའི་གཞིའི་བདག་པོ་རྣམས་ཀྱིས་ཀྱང་མངོན་པར་བསྟོད་ཅིང་བསྟན་པ་སྐྱོང་བ་དང༔ ",
            "སྤེལ་བ་དང༔ ",
            "འཛིན་པར་ཁས་བླངས་ཏེ་",
            "མི་སྣང་བར་གྱུར་ཏོ༔",
            "ས་མ་ཡ༔ ",
            "དེ་ནས་ཇི་ལྟར་བཀའ་བསྩལ་པའི་རྗེས་སུ་འབྲངས་ཏེ༔",
            "བདག་ཅག་རྗེ་འབངས་རྣམས་ཀྱིས་ཐོས་བསམ་སྒོམ་གསུམ་གྱིས་ཡིད་ལ་བྱས་ཏེ་དཔེ་རྒྱུད་མགུལ་དུ་འཆང༔ ",
            "སྙན་བརྒྱུད་ཅི་རིགས་པ་གཞན་ལའང་བསྟན་ཅིང་གནས་པ་ན༔",
            "ནམ་ཞིག་གུ་རུ་རིན་པོ་ཆེ་སྲིན་པོའི་ཁ་གནོན་དུ་གཤེགས་ནས་",
            ""
        ],
        [
            "ལོ་སྐོར་གཅིག་གི་མཐར་སོན་པའི་དུས༔ ",
            "དབྱིངས་ཀྱི་མཁའ་འགྲོ་ཨེ་ཀ་ཛཱ་ཊཱིས་",
            "ཀྱང་རྗེས་སུ་བསྐུལ་བ་ལ་བརྟེན་ནས",
            "རྡོ་རྗེའི་ལུང་གིས་མངོན་པར་",
            "བསྔགས་པའི་གནས་སུ་མི་འགྱུར་བའི་",
            "བཀའ་རྟགས་གསུམ་སོ་སོར་སྦས་ནས་",
            "བཀའ་སྲུང་བདུད་མགོན་ནག་པོ་དང༔ ",
            "གཏེར་སྲུང་གིང་བཙན་དམར་པོ་ལ་",
            "བཅོལ་གདམ་དུ་བགྱིས་པ་ན༔",
            "དེ་དག་གིས་ཀྱང་སྐལ་མེད་བྱུང་ན་",
            "དབང་པོ་བསྣུབ་པ་དང༔ ",
            "སྐལ་ལྡན་ལ་ཚུལ་བཞིན་དུ་",
            "གཏད་ཅིང་ཕྲིན་ལས་སྤེལ་བའི་",
            "གཡར་དམ་མདོངས་གསོལ་དུ་བཞེས་སོ༔",
            "དེའི་ཚེ་སྨོན་ལམ་དུ་གདབ་པ༔ ",
            "དུས་གསུམ་ཀུན་མཁྱེན་ཀུན་ཏུ་འཆང༔ ",
            "བདེ་ཆེན་པདྨ་ས་བྷ་བའི༔ ",
            "ཞལ་གདམས་ལམ་རིམ་སྙིང་པོ་དང༔ ",
            "རྡོ་རྗེ་དྲག་རྩལ་ཧེ་རུ་ཀའི༔ ",
            "སྨིན་གྲོལ་བསྐྱེད་རྫོགས་ཡན་ལག་བཅས༔",
            "མི་འགྱུར་བྲག་གི་སུལ་དུ་སྦས༔ ",
            "རིམ་པ་མང་པོའི་རྒྱས་བཏབ་ནས༔",
            "གཏེར་བདག་སྲུང་མར་གཉེར་གཏད་པ༔ ",
            "ནམ་ཞིག་བོད་ཁམས་མཐའ་དབུས་ཀུན༔ ",
            "སྡུག་བསྔལ་རྒྱ་མཚོར་གཡེང་བའི་ཚེ༔ ",
            "མངའ་བདག་ཡབ་སྲས་ཐུགས་བསྐྱེད་ལས༔ ",
            "རྣམ་འཕྲུལ་ཟུང་དང་འཕྲད་ནས་",
            ""
        ],
        [
            "ཀྱང༔ ཟབ་མོའི་ལུང་བཞིན་སྤེལ་བའི་མཐུས༔ ",
            "བསྟན་འགྲོའི་རྒུད་པ་ཞི་བ་དང༔ ",
            "ཕན་བདེ་རྒྱ་ཆེར་འབྱུང་བར་ཤོག༔",
            "ཅེས་བསམ་པ་ཐག་པས་སྨོན་ལམ་དུ་བགྱིས་པ་ན་གུ་རུ་རིན་པོ་ཆེའི་ཡེ་ཤེས་ཀྱི་སྐུ་སྐད་ཅིག་གིས་གློག་འཁྱུགས་པ་ལྟ་བུའི་རྫུ་འཕྲུལ་གྱིས་མངོན་པར་སྣང་བར་མཛད་དེ་",
            "རྡོ་རྗེའི་བདེན་ཚིག་གིས་སླར་ཡང་དབུགས་དབྱུང་བ་དང༔ ",
            "རབ་ཏུ་གནས་པའི་མེ་ཏོག་འཐོར་བ་རིན་པོ་ཆེའི་ཆར་དུ་སྣང་བར་གྱུར་ཏོ༔",
            "ས་མ་ཡ༔ ",
            "རྒྱ་རྒྱ་རྒྱ༔ ",
            "གཏེར་རྒྱ༔ ",
            "སྦས་རྒྱ༔ ",
            "གཏད་རྒྱ༔ ",
            "མནྟྲ་གུ་ཧྱ་ས་མ་ཡ༔ ",
            "ཨོ་སྭསྟི་སརྦ་སིདྡྷི། མཁས་པའི་གཙུག་རྒྱན་གྲུབ་པའི་འཁོར་ལོས་སྒྱུར།།",
            "པདྨ་འོད་གསལ་མདོ་སྔགས་གླིང་པ་ལ།།",
            "ཡེ་ཤེས་ཌཱ་ཀིས་ཁ་བྱང་དངོས་སུ་ཕུལ།།",
            ""
        ],
        [
            "སྔ་ཕྱིར་གསལ་སྣང་གཟིགས་པས་ངེས་པ་འཁྲུངས། །",
            "གཏེར་ཆེན་ཆོས་ཀྱི་རྒྱལ་པོ་མཆོག་གྱུར་གླིང་། །",
            "མདོ་སྨད་བསྟན་འགྲོའི་དཔལ་དུ་ཕྱག་ཕེབ་ཅིང་། །",
            "ཟད་པར་དུས་ཀྱི་ཁུག་པ་རྫོགས་པ་དང་། །",
            "རབ་ཚེས་ཤར་ལ་ཉེ་བའི་གནས་དུས་ཀྱི། །",
            "རྟེན་འབྱུང་ཕུན་ཚོགས་ངང་གིས་འགྲིགས་པ་ན།།",
            "གུ་རུའི་ལུང་བཞིན་ཡབ་སྲས་ལྷན་རྒྱས་པས། །",
            "རོང་མེ་དཀར་མོ་སྟག་ཚང་གནས་ཀྱི་སྒོ། །",
            "སྣང་བར་མཛད་ཅིང་བསམ་འགྲུབ་ཀེའུ་ཚང་གི །",
            "གསང་ཕུག་གཡས་གཡོན་སེང་གེ་གཡུ་མཚོ་ནས།།",
            "ངོ་མཚར་ཟབ་གཏེར་ནོར་བུའི་མཛོད་ཕྱུང་པའི། །",
            "ཡང་ཟབ་བླ་མ་རྡོ་རྗེ་དྲག་རྩལ་གྱི། །",
            "སྐུ་གསུང་ཐུགས་རྟེན་ཁྱད་པར་འཕགས་པ་ནི། །",
            "གཡོན་ངོས་མཁའ་འགྲོ་གསང་བའི་ཕུག་པ་ནས།།",
            "བོད་ཁམས་སྤྱི་ཁྱབ་སྐྱོབ་པའི་མགོན་དུ་བྱོན།།",
            "བླ་སྒྲུབ་སྐོར་བཞིའི་རྒྱབ་ཆོས་ལམ་གྱི་རིམ། །",
            "མདོ་རྒྱུད་སྙིང་པོའི་དགོངས་པའི་བཅུད་འདི་ཡང་། །",
            "རིག་འཛིན་ཆེ་མཆོག་གསེར་ཞལ་རྒྱས་པ་ཡིས། །",
            "མདོ་རྒྱས་འཚམ་པའི་མཁའ་འགྲོའི་བརྡ་བསྒྱུར་ཅིང་། །",
            "སྐལ་བཟང་སྣོད་ལྡན་བློ་གྲོས་མཐའ་ཡས་སྡེས། །",
            "སྒོ་གསུམ་གུས་པས་སྲི་ཞུ་ལྷུར་བླངས་།",
            "སྙིང་པོའི་བསྟན་པའི་བཙས་དང་ཕྱི་རབས་ཀྱི། །",
            "སྐལ་ལྡན་ཡོངས་ཀྱི་སྙིང་བཅུད་རིན་ཆེན་དབྱིག །",
            "ས་སྟེང་ཉི་ཟླའི་སྒྲོན་མེ་སྦར་བྱས་པའི། །",
            "དགེ་བས་གསང་ཆེན་ངེས་པའི་ཐེག་པ་ལས། ",
            "ཁམས་གསུམ་སྐྱེ་རྒུ་རྩོལ་མེད་དབུགས་དབྱུང་ཞིང་།།",
            ""
        ],
        [
            "དུས་ཀྱི་རྒུད་པ་ཀུན་ཞི་གངས་ཅན་གྱི། །",
            "མཐའ་དབུས་བདེ་སྐྱིད་རྫོགས་ལྡན་དཔལ་འབར་།",
            "ཅེས་པའང་རྩོད་བྲལ་རིག་འཛིན་གྲུབ་པའི་",
            "རྒྱལ་པོ་ལྷན་རྒྱས་པས་རྗེས་སུ་",
            "བཟུང་བ་པདྨ་གར་དབང་བློ་གྲོས་མཐའ་ཡས་",
            "གཡུང་དྲུང་གླིང་པས་བཀྲ་ཤིས་ཟླ་གམ་དབང་",
            "ཕུག་ཏུ་བྲིས་པ་དགེ་ལེགས་འཕེལ།།",
            "སྔ་འགྱུར་ཡོ་ག་རྣམ་གསུམ་ཐུན་མོང་གི །",
            "རྒྱབ་ཆོས་བླ་མེད་ལམ་གྱི་རིམ་པ་ཀུན། །",
            "འདུས་གསལ་པདྨ་ས་བྷའི་ཞལ་སྐྱིན་དངོས། །",
            "དུས་གསུམ་འབྱོན་དཀའ་ཡེ་ཤེས་སྙིང་པོ་འདི། །",
            "ཀུན་མཁྱེན་བླ་མས་བྱིན་བརླབས་རང་བྱུང་གི །",
            "མཁྱེན་རྒྱས་འཇམ་དབྱངས་ལེགས་པའི་བློ་གྲོས་ནས།།",
            "གཞན་ཕན་ལྷག་བསམ་བཟང་པོས་ཡོན་སྦྱར་ཏེ།།",
            "མི་ཟད་ཆོས་ཆར་འཇོ་བའི་ཕྱི་མོར་བསྒྲུབས།།",
            "ཐོས་པས་གོ་ཞིང་བསམ་པས་ཉམས་སུ་མྱོང་།།",
            ""
        ],
        [
            "སྒོམ་པས་མཆོག་གི་གོ་འཕང་ལ་སྦྱོར་ཏེ།།",
            "གསང་ཆེན་བསྟན་པ་འཇིག་རྟེན་མཐའ་དག་ཏུ། །",
            "རྒྱས་པའི་བཙས་སུ་རྟག་ཅིང་ཁྱབ་པར་།",
            "ཅེས་པའང་སྤར་གྱི་ཕྱི་མོའི་ཞུ་དག་དང་ཆབས་ཅིག་བློ་གྲོས་མཐའ་ཡས་ཀྱིས་ཆེད་དུ་བརྗོད་པ་སིདྡྷི་རསྟུ།། ",
            "།།"
        ]
    ]
}