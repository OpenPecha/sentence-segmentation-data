{
    "version": "BO8618",
    "reviewed_text": [
        [
            "སྤྱི་ནོར་༸གོང་ས་༸སྐྱབས་མགོན་༸རྒྱལ་དབང་སྐུ་ཕྲེང་བཅུ་བཞི་པ་ཆེན་པོ་མཆོག་གི་སྐུའི་འཁྲུངས་སྐར་དུས་ཆེན་གྱི་མཛད་སྒོའི་ཐོག་བཀའ་ཤག་གི་གསུང་བཤད། ",
            "༄༅། །",
            "ལྷར་བཅས་སྲིད་ཞིའི་གཙུག་རྒྱན། ",
            "འཇིག་རྟེན་ཞི་བདེའི་དེད་དཔོན། ",
            "ས་སྟེང་༸རྒྱལ་བསྟན་ཡོངས་རྫོགས་ཀྱི་མངའ་བདག ཁམས་གསུམ་ཆོས་ཀྱི་རྒྱལ་པོ། ",
            "བོད་གངས་ཅན་ལྗོངས་ཀྱི་ལྷ་སྐལ་འཕགས་མཆོག་འཇིག་རྟེན་དབང་ཕྱུག་མིའི་རྣམ་པར་རོལ་བ། ",
            "བོད་མི་ཡོངས་ཀྱི་མགོན་སྐྱབས་དང་",
            "བླ་ན་མེད་པའི་དབུ་འཁྲིད་སྤྱི་ནོར་༸གོང་ས་༸སྐྱབས་མགོན་༸རྒྱལ་དབང་ཐམས་ཅད་མཁྱེན་པ་སྐུ་ཕྲེང་བཅུ་བཞི་པ་ཆེན་པོ། ",
            "དགོས་པ་དང་དོན་གྱི་སླད་དུ་མཚན་དངོས་ནས་སྨོས་ན་",
            "རྗེ་བཙུན་འཇམ་དཔལ་ངག་དབང་བློ་བཟང་ཡེ་ཤེས་བསྟན་འཛིན་རྒྱ་མཚོ་སྲིད་གསུམ་དབང་བསྒྱུར་མཚུངས་པ་མེད་པའི་སྡེ་དཔལ་བཟང་པོ་མཆོག ",
            "སྐྱེ་འགྲོ་སྤྱི་དང་། ",
            "ཁྱད་པར་གང་གི་གདུལ་ཞིང་དུ་བཞེས་པའི་བོད་གངས་ཅན་པ་རྣམས་ལ་བརྩེ་བ་ཆེན་པོས་ཉེ་བར་གཟིགས་ཏེ་",
            "གཟུགས་སྐུ་མཚན་དཔེའི་དཀྱིལ་འཁོར་རྣམ་པར་བཞད་དེ་",
            "ཕྱི་ལུགས་དགུང་གྲངས་བརྒྱད་ཅུ་གྱ་གསུམ་བཞེས་པའི་སྐུའི་འཁྲུངས་སྐར་དུས་ཆེན་གྱི་ཉིན་མོ་ཁྱད་པར་ཅན་འདིའི་ཐོག ",
            "མགོན་པོ་མཆོག་ལ་སྒོ་གསུམ་གུས་པའི་ལྷ་ཕྱག་གྲངས་མེད་དང་བཅས་དགའ་དད་སྤྲོ་གསུམ་གྱིས་བཀྲ་ཤིས་བདེ་ལེགས་ཀྱི་འཚམས་འདྲི་ཞུ་རྒྱུ་།",
            "འཕགས་མཆོག་སྤྱན་རས་གཟིགས་མིའི་རྣམ་པར་བྱོན་པ་༸རྒྱལ་དབང་སྐུ་ཕྲེང་རིམ་བྱོན་ནི་",
            "བོད་མི་རིགས་དང་ཚེ་རབས་ནས་ཚེ་རབས་ལས་དང་",
            "སྨོན་ལམ་གྱི་འབྲེལ་བ་དམ་ཟབ་ཡོད་པས་ཕན་ཚུན་ཁ་བྲལ་ཐབས་མེད་པ་དང་། ",
            "ཁྱད་པར་༸རྒྱལ་དབང་སྐུ་ཕྲེང་བཅུ་བཞི་པ་ཆེན་པོ་མཆོག་ཤིང་ཕག་ཟླ་བ་ ",
            "༥ ཚེས་ ༥ ཕྱི་ལོ་ ༡༩༣༥ ཟླ་ ༧ ཚེས་ ༦ ཉིན་ངོ་མཚར་བའི་ལྟས་དུ་མ་དང་བཅས་ཏེ",
            "མདོ་སྨད་སྐུ་འབུམ་ཉེ་འཁོར་སྟག་འཚེར་གྲོང་དུ་ཡབ་ཆོས་སྐྱོང་ཚེ་རིང་དང༌ཡུམ་",
            "བདེ་སྐྱིད་ཚེ་རིང༌གཉིས་ཀྱི་སྲས་སུ་སྐུ་འཁྲུངས་ཤིང༌། ",
            "༸རྒྱལ་དབང་སྐུ་གོང་མའི་ཡང་སྲིད་འཁྲུལ་བྲལ་དུ་ངོས་འཛིན་ཞུས་ཏེ་",
            ""
        ],
        [
            "མི་རིང་བར་བོད་ཀྱི་རྒྱལ་ས་ལྷ་སར་གདན་འདྲེན་།",
            "ལྕགས་འབྲུག་ཕྱི་ལོ་ ༡༩༤༠ ལོར་མི་འཇིགས་གདོང་ལྔས་བཏེགས་པའི་",
            "གསེར་གྱི་ཁྲི་འཕང་མཐོན་པོར་མངའ་གསོལ་བ་དང་། ",
            "དགུང་ལོ་དྲུག་ནས་བཅུ་ཕྲག་རིག་གནས་སྤྱི་དང་",
            "ལྷག་པར་གཞུང་ཆེན་བཀའ་པོད་ལྔ་ལ་གསན་བསམ་སློབ་གཉེར་གནང་སྟེ་",
            "གདན་ས་སེ་འབྲས་དགའ་གསུམ་ལ་གྲྭ་བསྐོར་མཛད་དེ",
            "དགུང་ལོ་ཉེར་བཞིའི་ཐོག་",
            "ལྷ་ལྡན་སྨོན་ལམ་ཆེན་མོར་མཁས་པ་སྟོང་ཕྲག་འཛོམས་པའི་མདུན་སར་",
            "དགེ་བཤེས་ལྷ་རམས་པའི་དམ་བཅའ་འཇོག་གནང་།",
            "དེ་བཞིན་སྐུ་ན་གཞོན་དུས་ནས་",
            "འཛམ་གླིང་གི་གནས་ཚུལ་སྤྱི་དང༌། ",
            "བྱེ་བྲག་དེང་རབས་ཚན་རྩལ་རིག་གནས་སོགས་ལ་ཐུགས་སྣང་ཆེན་པོ་།",
            "ས་གླང་ཕྱི་ལོ་ ༡༩༥༠ ལོ་ནས་",
            "འགོ་བཙུགས་ཏེ་རྒྱ་དམར་གྱིས་",
            "བོད་ཤར་ཕྱོགས་ཁུལ་ཕལ་ཆེ་བ་བཙན་བཟུང་གིས། ",
            "བོད་ཁམས་ཡོངས་རྫོགས་རྒྱའི་བཙན་དབང་འོག་ཚུད་ལ་",
            "ཉེ་བའི་ཛ་དྲག་གི་གནས་སུ་གྱར་བའི་སྐབས་",
            "གངས་ལྗོངས་ལྷ་སྡེ་མི་སྡེ་ཡོངས་ཀྱིས་",
            "ཇི་ལྟར་གསོལ་བ་བཏབ་པ་བཞིན་",
            "དགུང་ལོ་བཅུ་དྲུག་ཐོག་བོད་ཀྱི་",
            "ཆོས་སྲིད་གཉིས་ཀྱི་ཐུགས་འགན་བཞེས་ཏེ",
            "རྒྱ་དམར་གྱི་བཙན་འོག་ནས་",
            "གྲོལ་ཆེད་མཉམ་འབྲེལ་རྒྱལ་ཚོགས་དང་",
            "འཛམ་གླིང་རྒྱལ་ཁབ་ཆེ་ཁག་ལ་",
            "ཞུ་སྐུལ་སོགས་ཐབས་ཤེས་ཡོད་རྒུ་མཛད་པ་དང་། ",
            "བོད་ནང་གི་གང་ཅིའི་གནས་སྟངས་ཡར་རྒྱས་གཏོང་ཆེད་",
            "ལེགས་བཅོས་",
            "ལས་ཁུངས་འཛུགས་རྒྱུའི་མཚོན་",
            "གཞི་རྩའི་བཅོས་བསྒྱུར་གནང་འགོ་བཙུགས་།",
            ""
        ],
        [
            "དེ་དང་ཆབས་ཅིག་བཙན་འོག་ཏུ་བཞག་པའི་གྲོས་མཐུན་དོན་ཚན་བཅུ་བདུན་ཟེར་བར་ཐུགས་མོས་མེད་ཀྱང་བོད་མི་མང་ལ་",
            "དཀའ་སྡུག་མི་འབྱུང་ཆེད་གྲོས་མཐུན་གྱི་འབྲུ་དོན་ཁག་དང་། ",
            "ལྷག་པར་ཕྱི་ལོ་ ༡༩༥༤ ལོར་པེ་ཅིང་དུ་ཆིབས་བསྒྱུར་བསྐྱངས་ཏེ་",
            "རྒྱ་གཞུང་གི་གཙོ་འཛིན་མའོ་ཙེ་ཏུང་དང༌། ",
            "སྲིད་བློན་ཀྲོའུ་ཨན་ལེ་སོགས་དཔོན་རིགས་མང་པོ་དང་",
            "མཇལ་མོལ་གནང་བའི་ཁས་ལེན་ཁག་གཞིར་བཞག་ཁྱོན་ལོ་ངོ་བཅུ་ཙམ་རིང་ཐབས་མཁས་འཕྲུལ་མཛངས་ཀྱིས་རྒྱ་ནག་གཞུང་དང་",
            "ཞི་བའི་ལམ་ནས་འགྲིག་ཐབས་ནུས་པ་གང་ཡོད་གནང་ཡང་། ",
            "རྒྱ་ནག་གཞུང་གིས་གྲོས་མཐུན་གྱི་དོན་ཚན་ཚང་མ་བརྡལ་བཤིག་དང་བོད་མིའི་ཐོག་དྲག་གནོན་ཇེ་ཆེར་བཏང་བ་མ་ཟད། ",
            "སྐུ་ཕྱྭ་ལ་བདོ་བའི་ངན་བྱུས་བཤམས་པ་བཅས་ལ་",
            "བརྟེན།",
            "མཐར་ཕྱི་ལོ་ ༡༩༥༩ ལོར་རང་ཡུལ་དང་ཞལ་གྱེས་ཏེ་",
            "བོད་བསྟན་སྲིད་མི་རིགས་དང་བཅས་པའི་དོན་དུ་རྒྱ་གར་དུ་བཙན་བྱོལ་ལ་ཕེབས་དགོས་གྱུར་པ་དང་། ",
            "བོད་མི་རིགས་གསོན་གནས་དང་",
            "རང་དབང་སླར་གསོའི་ཆེད་དུ་སྐུ་ངལ་བརྒྱ་ཕྲག་ལྷུར་བཞེས་ཀྱིས་བོད་མི་རིགས་ཀྱི་ངོ་བོ་དང་། ",
            "བོད་ཀྱི་ཆོས་དང་རིག་གཞུང་། ",
            "སྐད་ཡིག་བཅས་སྲུང་སྤེལ་དང་། ",
            "བཙན་བྱོལ་བོད་མིར་མང་གཙོའི་ལམ་བཟང་སྲོལ་གཏོད་མཛད་པ་དང་། ",
            "དེ་ལ་དུས་བསྟུན་ལེགས་བཅོས་ཇི་དགོས་མཛད་།",
            "དེ་བཞིན་གོ་སྐབས་ནམ་བྱུང་བོད་དོན་བདེན་དོན་ལ་འཛམ་གླིང་ནང་རྒྱབ་སྐྱོར་ཚད་མཐོ་བསྐྲུན་གནང་།",
            ""
        ],
        [
            "བོད་ལ་དུས་འགྱུར་དབང་གིས་",
            "བོད་གཞིས་བྱེས་གཉིས་སུ་གྱར་དགོས་བྱུང་ཡང་",
            "ཆོལ་གསུམ་བོད་རིགས་ཡོངས་རྫོགས་དམ་ཚིག་རྡོག་རྩ་ཆིག་བསྒྲིལ་དང་། ",
            "བོད་ཀྱི་ཆོས་བརྒྱུད་ཁག་གི་དབར་ཐུགས་མཐུན་དམ་གཙང་བསྐྲུན་ཐུབ་པ་བཅས་",
            "བོད་མི་རིགས་ལ་བཀའ་དྲིན་ལྷག་པར་ཆེ་བའི་",
            "རྨད་བྱུང་གི་མཛད་བཟང་ནི་",
            "༸རྒྱལ་དབང་སྐུ་ཕྲེང་གོང་མ་རྣམས་ཀྱི་མཛད་པ་ཡོངས་རྫོགས་གཅིག་ཏུ་བསྡོམས་པ་ལས་ཀྱང་ལྷག་པ་ཆགས་།",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ནས་ཕྱི་ལོ་ ༢༠༡༡ ལོར་ཆབ་སྲིད་དང་",
            "འཛིན་སྐྱོང་གི་སྐུ་དབང་ཡོངས་རྫོགས་མི་མང་གིས་",
            "འོས་འདེམས་བྱས་པའི་འགོ་འཁྲིད་ལ་རྩིས་སྤྲོད་གནང་ཟིན་པའི་རྗེས་སུ་ཡང། ",
            "བོད་ཀྱི་གནད་དོན་ཞི་མོལ་གྱི་ལམ་ནས་",
            "འགྲིག་འཇགས་ཀྱིས་",
            "འཛམ་གླིང་ནང་མིག་དཔེར་འོས་པ་ཞིག་",
            "ཡོང་ཐབས་མུ་མཐུད་ཐུགས་བརྩོན་གནང་བཞིན་ཐོག ",
            "འཛམ་གླིང་ཞི་བདེ་དང་",
            "སྐྱེ་འགྲོ་ཀུན་ལ་བདེ་སྐྱིད་བསྐྲུན་ཐབས་སུ། ",
            "འགྲོ་བ་མིའི་ཡ་རབས་སྤྱོད་བཟང་གོང་མཐོར་གཏོང་ཆེད་བྱམས་བརྩེ་དང། ",
            "གཞན་ཕན་སོགས་",
            "ཕྲུ་གུ་ལོ་ན་ཆུང་དུས་ནས་",
            "རང་རྒྱུད་ལ་འཇགས་དགོས་པ་གལ་ཆེར་གཟིགས་ཏེ",
            "རྒྱ་གར་དང་",
            "ཕྱི་རྒྱལ་ཡུལ་ཁག་གི་སློབ་ཕྲུག་དང་",
            "གཞོན་སྐྱེས་གཙོ་བཟུང་མི་མང་དཀྱུས་མ་དང། ",
            "དེ་བཞིན་འབྲེལ་ཡོད་འགོ་ལས་མང་པོ་དང་",
            "མཇལ་མོལ་གནང་སྟེ་",
            "འགྲོ་བ་མིའི་ཡ་རབས་ཀྱི་ཀུན་སྤྱོད་དེ་དག་གཞི་རིམ་དང་",
            "མཐོ་རིམ་སློབ་གྲྭ་ཁག་གི་བསླབ་གཞིའི་ནང་",
            "འཇུག་དགོས་པའི་བཀའ་སློབ་གནང་བཞིན་པ་ལྟར། ",
            "རྒྱ་གར་གྱི་རྒྱལ་ས་ལྡི་ལི་སྲིད་གཞུང་གི་",
            "སྟངས་འཛིན་འོག་ཡོད་པའི་",
            "སྔོན་འགྲོ་ནས་འཛིན་རིམ་བརྒྱད་པ་བར་གྱི་སློབ་གྲྭ་གྲངས་ ",
            "༡༠༠༠ བརྒལ་བའི་ནང་བདེ་སྐྱིད་ཅེས་པ་",
            "སློབ་འཁྲིད་བྱ་རྒྱུའི་བསླབ་གཞི་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ནས་",
            "ཉེ་སྔོན་དབུ་འབྱེད་མཛད་ཡོད་པ་སོགས་རྒྱ་གར་ནང་དང་། ",
            "ཕྱི་རྒྱལ་གྱི་སློབ་གཉེར་ཁང་ཁག་མང་པོས་",
            "ཕྱོགས་ཡོངས་ནས་བསྔགས་བརྗོད་དང་",
            "རྒྱབ་སྐྱོར་ཚད་མཐོ་འཐོབ་བཞིན་།",
            "དེ་བཞིན་འཛམ་གླིང་འདིའི་ནང་",
            "གདུལ་བྱ་སོ་སོའི་ཁམས་དང་",
            "མོས་པར་འཚམས་པའི་ཆོས་ལུགས་དང་",
            "ལྟ་གྲུབ་འདྲ་མིན་ཡོད་པ་དེ་དག་ཚང་མས་བྱམས་པ་དང༌། ",
            "སྙིང་རྗེ། ",
            "བཟོད་པ། ",
            "ཆོག་ཤེས། ",
            "ཚུལ་ཁྲིམས་བཅས་ཀྱི་བསླབ་བྱ་ཉམས་སུ་ལེན་པ་དང་། ",
            "མི་ཚེ་བདེ་སྐྱེད་ཀྱི་ལམ་དུ་འཁྲིད་པའི་ནུས་པ་གཅིག་མཚུངས་ཡོད་པས། ",
            "ཆོས་ལུགས་རྣམས་ཕན་ཚུན་མཐུན་འབྲེལ་དག་སྣང་ཡོང་སླད་",
            "འཛམ་གླིང་ནང་གི་ཆོས་ལུགས་ཁག་ཚང་མའི་དབུ་འཁྲིད་མང་པོ་དང་",
            "མཇལ་འཕྲད་དང་",
            "ལྷན་འཛོམས་གནང་དང་གནང་བཞིན་པའི་",
            "མཛད་འཕྲིན་གྱི་གྲུབ་འབྲས་རླབས་པོ་ཆེར་ཀུན་གྱིས་བསྔགས་བརྗོད་ཞུ་བཞིན་།",
            "དེའི་ཐོག་བོད་པས་",
            "ལོ་ངོ་སྟོང་ཕྲག་ལྷག་གི་རིང་གཅེས་ཉར་བྱས་པའི་",
            "རྒྱ་གར་གྱི་གནའ་བོའི་རིག་གཞུང་གི་ནང་གསེས་",
            "དཔལ་ནཱ་ལེནྡྲའི་མཁས་པའི་རིག་པའི་གཞུང་ལུགས་",
            "དེ་དག་ཆོས་ཁས་ལེན་མིན་ལ་མ་ལྟོས་པར་",
            "འགྲོ་བ་མིའི་རྣམ་དཔྱོད་གོང་འཕེལ་གཏོང་རྒྱུ་དང་། ",
            "འཛམ་གླིང་ཞི་བདེ་བསྐྲུན་རྒྱུ་སོགས་ལ་",
            "ཆེས་མཁོ་བ་དང་",
            "རན་པའི་ཤེས་ཡོན་ཞིག་ཏུ་ངོས་འཛིན་གྱིས་",
            "འགྲོ་བ་མི་ཡོངས་ཀྱིས་སློབ་སྦྱོང་བྱེད་འོས་པའི་",
            "སྐུལ་མ་ཡང་ཡང་གནང་བཞིན་པ་མ་ཟད། ",
            "འདས་པའི་ལོ་ངོ་",
            "༣༠ ལྷག་རིང་གྲགས་ཅན་གྱི་ཚན་རིག་པ་སོགས་དང་",
            "ལྷན་དུ་ནང་པའི་ལྟ་གྲུབ་དང་",
            "སེམས་ཁམས་རིག་པ་",
            "གཙོ་བཟུང་ཐོག་བགྲོ་གླེང་རིམ་པ་གནང་བའི་འབྲས་བུར། ",
            "ཚན་རིག་པ་མང་པོས་ནང་པའི་ཆོས་དང་། ",
            "ལྷག་པར་ནང་པའི་ཚན་རིག ",
            "ནང་པའི་ལྟ་གྲུབ་ཀྱི་རྣམ་གཞག་",
            "དེ་དག་ཚན་རིག་དང་",
            "ཕྱོགས་མང་པོ་ནས་མཐུན་པ་མ་ཟད། ",
            "ཚན་རིག་གི་ལམ་ནས་",
            "སེམས་དང་སྲོག་གི་དཔྱད་ཞིབ་བྱེད་པར་ཡང་",
            "ཕན་ཐོགས་ཆེན་པོ་ཡོང་བཞིན་ཡོད་པ་བཅས་ལ་",
            ""
        ],
        [
            "བརྟེན་ཚན་རིག་པ་དང་",
            "ཐུན་མོང་ཐོག་ནས་",
            "སེམས་དང་སྲོག་གི་བགྲོ་གླེང་དང་",
            "བརྟག་དཔྱད་བསྟི་གནས་ཁང་དེ་འདྲ་འཛུགས་གནང་མཛད་ཐུབ་པ་བྱུང་།",
            "རྒྱ་གར་གྱི་གནའ་བོའི་རིག་གཞུང་",
            "དེ་དག་སླར་གསོ་ཡོང་རྒྱུར་བཀའ་སློབ་ལམ་སྟོན་དང་",
            "ཐུགས་བརྩོན་ཡང་ཧ་ཅང་ཆེན་པོ་གནང་བཞིན་ཡོད་པར་",
            "རྒྱ་གར་གཞུང་མང་གཉིས་ནས་ཀྱང་",
            "དེའི་ཐོག་མུ་མཐུད་ཐུགས་སྣང་དང་",
            "རྒྱབ་སྐྱོར་སྔར་ལྷག་གནང་བའི་རེ་བ་དང་ཡིད་ཆེས་ཞུ་བཞིན་ཡོད་པ་བཅས་",
            "སྐུ་ཚེའི་ཐུགས་བསྐྱེད་དམ་བཅའ་མཛད་བཞེས་གནང་བ་ལྟར་",
            "ཐུགས་བརྩོན་ཆེ་བསྐྱེད་ཀྱིས་མཛད་འཕྲིན་ཧ་ཅང་རྒྱ་ཆེ་སྐྱོང་བཞིན་པར་",
            "སྐྱེ་བོ་ཀུན་གྱིས་ཆེས་དགའ་གུས་དང་བསྔགས་བརྗོད་ཞུ་བཞིན་།",
            "༸གོང་ས་མཆོག་གི་མཛད་རྗེས་དེ་དག་ལ་འཛམ་གླིང་ཕྱོགས་ཀུན་ནས་ཡི་རངས་ཏེ་",
            "སྙན་གྲགས་ཆེ་བའི་ནོ་སྦེལ་ཞི་བདེའི་གཟེངས་རྟགས་ཀྱིས་མཚོན་གཟེངས་བསྟོད་གྲངས་ ",
            "༡༥༠ ལྷག་དགྱེས་འབུལ་ཞུས་ཡོད་པ་སོགས་ཞུ་མི་དགོས་ཀྱང། ",
            "ད་རེས་ཀྱི་དུས་ཚེས་ཁྱད་པར་ཅན་འདི་སྲུང་བརྩི་ཞུ་བ་དང་ཆབས་ཅིག་མཛད་རྗེས་རྒྱ་མཚོའི་ནང་གི་ཆུ་ཐིགས་ཙམ་ཞིག་ངོ་སྤྲོད་ཞུས་པ་།",
            "ལྷག་པར་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གིས་བོད་གངས་ཅན་པ་རྣམས་ལ་ཐུགས་བརྩེས་བསྐྱངས་པའི་སྐུ་དྲིན་ནི་",
            "སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་རིན་པོ་ཆེའི་ནོར་བདུན་གྱི་ཡོངས་སུ་བཀང་སྟེ་",
            "ཕུལ་ཡང་ཆ་ཙམ་ཡང་གཞལ་མི་ཐུབ་པ་ཞིག་།",
            "ཁྱད་པར་བོད་མིའི་གནས་སྐབས་དང་མཐར་ཐུག་གི་ཕན་བདེ་མཐའ་དག་",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གི་ཐུགས་རྗེའི་འཕྲིན་ལས་ཁོ་ནར་རག་ལུས་ཡོད་པས་མགོན་པོ་མཆོག་སྐུ་ཚེ་ཞབས་པད་ཡུན་དུ་བརྟན་པ་དང་",
            "མཛད་འཕྲིན་ཆེས་ཆེར་རྒྱས་དགོས་པ་ནི་བོད་མིའི་འཕྲལ་ཕུགས་གཉིས་ཀའི་བདེ་སྐྱིད་ཀྱི་རྩ་བ་ཡིན་པར་།",
            ""
        ],
        [
            "བོད་མི་སྤྱི་བོ་གནམ་བསྟན་ཡོངས་ནས་",
            "༸མགོན་པོ་མཆོག་གིས་ཅི་གསུང་བཀའ་བསྒྲུབ་ཞུ་རྒྱུ་དང་། ",
            "ཆོལ་ཁ་དང་ཆོས་ལུགས་ཀྱི་འཐེན་འཁྱེར་མེད་པར་",
            "དམ་ཚིག་རྡོག་རྩ་གཅིག་བསྒྲིལ་དགོས་པའི་འབོད་སྐུལ་ནན་ཏན་ཞུ་རྒྱུ་།",
            "དེ་དང་འབྲེལ་ནས་གསལ་བཤད་ཞུ་འདོད་པ་ཞིག་།",
            "ཉེ་ཆར་གསར་འགྱུར་བརྒྱུད་ལམ་གཅིག་གི་ནང་དུ་",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ལ་བསྙུན་གཞི་ཚབས་ཆེ་ཡོད་གནས་ཁུངས་མེད་ཀྱི་གནས་ཚུལ་དེ་",
            "དོལ་རྒྱལ་ཚོགས་པ་སོགས་ཕ་རོལ་པོས་ཆེད་སྤེལ་བྱས་རྐྱེན་",
            "རྒྱ་ཆེ་མང་ཚོགས་ལ་སེམས་འཚབ་ཡོང་ངེས་ལ་།",
            "ད་རེས་ཀྱི་གོ་སྐབས་འདི་བརྒྱུད་",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་སྐུ་ཁམས་གསལ་ཐང་ཡིན་པས་",
            "མགོན་པོ་མཆོག་ལ་དད་དམ་གཡོ་བ་མེད་པའི་གཞིས་བྱེས་བོད་མི་ཡོངས་དང་། ",
            "རྒྱལ་སྤྱིའི་རྒྱ་ཆེ་མང་ཚོགས་ཚང་མ་བློ་གཡེང་རྩ་བ་ནས་མི་དགོས་པ་ཞུ་འདོད་བྱུང་།",
            ""
        ],
        [
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གིས་ཉེ་ཆར་ཨ་རི་དང་",
            "བྱང་ཀོ་རི་ཡའི་འགོ་འཁྲིད་རྣམ་གཉིས་མཇལ་མོལ་གྱིས་",
            "རྡུལ་ཕྲན་མཚོན་ཆ་མེད་པ་བཟོ་རྒྱུས་མཚོན་གནད་དོན་འགའ་ཞིག་",
            "ཐོག་གྲོས་འཆམ་བྱུང་བར་བསྔགས་བརྗོད་དང་། ",
            "ལྷག་པར་གྲོས་མོལ་བྱེད་རྒྱུ་ནི་ཆུང་ས་སྒེར་ཞིག་དང་",
            "ཆེ་ས་རྒྱལ་ཁབ་ཅིག་གི་དཀའ་ངལ་སེལ་རྒྱུའི་ཐབས་ལམ་ཁོ་ན་ཡིན་པར་དུས་དང་",
            "རྣམ་པ་ཀུན་ཏུ་ཡིད་ཆེས་གནང་བཞིན་ཡོད་པ་ཐུགས་དགྱེས་ཚོར་ཆེན་པོས་འཚམས་འཕྲིན་གནང་།",
            "༸གོང་ས་མཆོག་གིས་བོད་ཀྱི་གནད་དོན་ཡང་ཞི་བའི་གྲོས་མོལ་བརྒྱུད་གཉིས་སྨན་གྱི་",
            "ཐག་གཅོད་ཡོང་རྒྱུར་ཐུགས་རེ་དང་ཐུགས་བརྩོན་གནང་བཞིན་ཡོད་པས། ",
            "རྒྱ་གཞུང་གིས་༸གོང་ས་༸སྐྱབས་མགོན་ཆེན་པོ་མཆོག་དང་",
            "ཁོང་གིས་འདོན་གནང་མཛད་པའི་དབུ་མའི་ལམ་གྱི་སྲིད་བྱུས་ནི་",
            "བོད་ཀྱི་གནད་དོན་འགྲིག་འཇགས་ཡོང་ཆེད་ཀྱི་ཐབས་ལམ་བཟང་ཤོས་དེ་",
            "ཡིན་པ་གསལ་པོ་ངོ་འཕྲོད་པའི་ཐོག་ནས་གྲོས་མོལ་འགོ་འཛུགས་བྱེད་དགོས་པ་ནན་བརྗོད་བྱེད་རྒྱུ་དང་ཆབས་ཅིག",
            "བཀའ་ཤག་གི་ངོས་ནས་བོད་རྒྱ་གཉིས་སྨན་དབུ་མའི་ལམ་གྱི་",
            "སྲིད་བྱུས་རྒྱུན་འཁྱོངས་ཐོག་བོད་རིགས་ཡོངས་ལ་",
            "མིང་དོན་མཚུངས་པའི་རང་སྐྱོང་ཡོང་ཐབས་ཁོ་ན་ལས་རང་བཙན་རྩོད་ཀྱི་མེད་པ་ནན་བརྗོད་བྱེད་རྒྱུ་།",
            "གཉིས་སྨན་དབུ་མའི་ལམ་གྱི་སྲིད་བྱུས་ནི་བོད་མི་མང་ཚོགས་ཀྱིས་",
            "མང་མོས་རྒྱབ་སྐྱོར་ཡོད་ཐོག་བོད་མི་མང་སྤྱི་འཐུས་ལྷན་ཚོགས་ཀྱིས་",
            "སྤྱི་མོས་ཀྱི་གྲོས་ཆོད་སྔ་ཕྱི་བཞག་ནས་གཏན་ལ་ཕབ་པ་ཤིག་ཡིན་པས། ",
            "སྲིད་བྱུས་དེ་ལག་བསྟར་བྱེད་རྒྱུའི་འགན་དབང་འཛིན་སྐྱོང་བཀའ་ཤག་ལ་ཡོད་པ་བཞིན། ",
            "བཀའ་ཤག་ལྷན་ཚོགས་དང་བོད་རྒྱ་ཞི་མོལ་ལས་དོན་ཚོགས་ཆུང་ནང་གོ་བསྡུར། ",
            "ལྷག་པར་༸གོང་ས་༸སྐྱབས་མགོན་ཆེན་པོ་མཆོག་ལ་དུས་ནས་",
            "དུས་སུ་དགོངས་སྐོར་ཞུ་དགོས་ཞུས་ཏེ་",
            ""
        ],
        [
            "བོད་རྒྱའི་གནད་དོན་སེལ་རྒྱུར་འབད་བརྩོན་ཞུ་བཞིན་།",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གིས་དགོངས་ཡངས་དཀྱེལ་ཆེའི་སྒོ་ནས་",
            "ལོ་རབས་བདུན་ཅུའི་དཀྱིལ་ཙམ་ནས་",
            "རང་བཙན་མ་རྩོད་པར་དབུ་མའི་ལམ་གྱི་སྲིད་བྱུས་བཟུང་བ་ལ་བརྟེན་ནས",
            "བོད་གཞིས་བྱེས་གཉིས་དབར་གཉེན་འཕྲད་ཐུག་འབྲེལ་བྱེད་ཐུབ་པ་དང་། ",
            "ལྷག་པར་རྒྱ་ནག་གཞུང་དང་ཐད་ཀར་འབྲེལ་ལམ་བཙུགས་ཐུབ་པ་བྱུང་ནས་",
            "གཟིགས་སྐོར་སྐུ་ཚབ་ཚོགས་ཆུང་ཐེངས་བཞི་དང་། ",
            "འབྲེལ་མོལ་རྟོག་ཞིབ་སྐུ་ཚབ་ཚོགས་ཆུང་ཐེངས་གཉིས། ",
            "འབྲེལ་མོལ་བསྐྱར་མཐུད་ཀྱིས་འབྲེལ་མོལ་ཐེངས་བཅུ་སོགས་ཐད་ཀར་འབྲེལ་གཏུགས་ལན་མང་བྱུང་བ་དེ་དག་བརྒྱུད། ",
            "བོད་ནང་གི་དངོས་ཡོད་གནས་ཚུལ་ཤེས་རྟོགས་ཡོང་རྒྱུ་དང་། ",
            "ཁྱད་པར་བོད་ཀྱི་གནད་དོན་ཐོག་",
            "གོ་བསྡུར་ཞིབ་ཚགས་བྱེད་ཐུབ་པའི་ཐོག་བོད་མི་རིགས་ལ་རང་སྐྱོང་གི་གནས་བབ་ཇི་འདྲ་ཞིག་དགོས་པའི་བསམ་འཆར་ཡིག་ཐོག་རྒྱ་ནག་གཞུང་གི་འགོ་འཁྲིད་ལ་",
            "ཐད་ཀར་སྤྲོད་ཐུབ་པ་བྱུང་།",
            "དེ་བཞིན་རྒྱལ་སྤྱིའི་ནང་གཞུང་དང་། ",
            "དབུ་འཁྲིད། ",
            "གྲོས་ཚོགས་འཐུས་མི། ",
            "ཚོགས་པ་དང་སྒེར་བཅས་མང་པོས་སྲིད་བྱུས་འདི་བརྒྱུད་ནས་བོད་དོན་དཀའ་རྙོག་སེལ་རྒྱུའི་འབད་བརྩོན་ལ་",
            "རྒྱབ་སྐྱོར་བྱེད་བཞིན་ཡོད་པ་བཅས་ཀྱི་གྲུབ་འབྲས་གཞིར་བཞག་དང་། ",
            "ལྷག་པར་རྒྱ་ཆེ་བོད་མི་མང་རྒྱ་གཞུང་གི་དམ་བསྒྲགས་སྲིད་བྱུས་འོག་དཀའ་སྡུག་ཚད་མེད་མྱོང་བཞིན་པ་སྙིང་བཅངས་ཐོག་།",
            "དབུ་མའི་ལམ་གྱི་སྲིད་བྱུས་བརྒྱུད་བོད་རྒྱ་གཉིས་སྨན་གྱི་འགྲིག་འཇགས་ཤིག་གང་མྱུར་ཡོང་རྒྱུར་ཚོགས་སྒེར་ཚང་མས་",
            "ནུས་པ་མཉམ་སྤུངས་ཐོག་འཛིན་སྐྱོང་གི་འབད་བརྩོན་ལ་རམ་འདེགས་དགོས་པའི་འབོད་སྐུལ་ཞུ་རྒྱུ་།",
            ""
        ],
        [
            "བོད་ནང་གི་ད་ལྟའི་གནས་སྟངས་ནི་ཕྱོགས་གང་ས་ནས་ཡ་ང་བ་ཞིག་ཆགས་།",
            "རྒྱ་ནག་གཞུང་ལ་བོད་མི་ཚོས་ཞི་བའི་སྒོ་ནས་མངོན་འདོད་འདོན་རྒྱུ་དང་། ",
            "ལྷག་པར་བོད་མིའི་ཐོག་འཛིན་པའི་དམ་བསྒྲགས་ཀྱི་སྲིད་བྱུས་ལ་",
            "གཞི་རྒྱ་ཆེ་ཆུང་འདྲ་མིན་གྱི་ཞི་བའི་ངོ་རྒོལ་རྒྱུན་མ་ཆད་པར་བྱུང་དང་",
            "འབྱུང་བཞིན་པར་དྲག་གནོན་དང་བཙོན་འཇུག་བྱེད་པ་སོགས་ཞི་བའི་སྒོ་ནས་",
            "མངོན་འདོད་འདོན་རྒྱུའི་གནས་སྟངས་ཡང་མེད་པར་།",
            "ཕྱི་ལོ་ ༢༠༠༩ ནས་བཟུང་བོད་མི་རིགས་ཀྱི་མངོན་འདོད་གསལ་འདོན་བྱ་ཆེད་གཅིག་རྗེས་གཉིས་མཐུད་ཀྱིས་",
            "ད་བར་ཁྱོན་བོད་མི་ ༡༥༢ ཀྱིས་རང་ལུས་མེར་བསྲེགས་གནང་ཡོད་པ་བཅས་ལས་",
            "བོད་ནང་གཞི་རྩའི་འགྲོ་བ་མིའི་ཐོབ་ཐང་དང་། ",
            "བོད་མི་ཚོར་ཆབ་སྲིད་རང་དབང་ལྟ་ཞོག རྒྱ་ནག་གི་རྩ་ཁྲིམས་ཀྱིས་",
            "འགན་སྲུང་བྱས་པའི་ཁོར་ཡུག་སྲུང་སྐྱོབ་དང་། ",
            "ཆོས་དད་རང་དབང་། ",
            "སྐད་ཡིག་སྲུང་སྤེལ་བཅས་བྱེད་པའི་རང་དབང་ཡང་།",
            "དེ་ཡང་རྒྱ་ནག་མི་དམངས་སྤྱི་མཐུན་རྒྱལ་ཁབ་ཀྱི་རྩ་ཁྲིམས་ནང་",
            "མི་རིགས་ཚང་མར་རང་ཉིད་ཀྱི་སྐད་དང་ཡི་གེ་སྤྱོད་པ་དང་",
            "གོང་དུ་སྤེལ་རྒྱུའི་རང་དབང་འགན་སྲུང་བྱས་ཡོད་པའི་ཆ་རྐྱེན་འོག་ནས་",
            "བཀྲ་ཤིས་དབང་ཕྱུག་གིས་བོད་མིའི་སྐད་ཡིག་སྦྱོང་སྤྱོད་བྱེད་རྒྱུའི་རྩ་ཁྲིམས་ནང་འགན་སྲུང་བྱས་པ་ལྟར་",
            "ཁྲིམས་མཐུན་ཞུ་གཏུགས་བྱས་པར་ལོ་གཉིས་ལྷག་དོ་དམ་བཀག་ཉར་བྱས་མཐར། ",
            "ཉེ་སྔོན་རྒྱལ་ཁབ་ཁ་བྲལ་གྱི་ཉེས་མིང་འོག་ལོ་ལྔའི་དུས་བཀག་བཙོན་འཇུག་ཁྲིམས་ཐག་བཅད་ཡོད་པ་ནི་",
            "རྒྱ་ནག་རང་ཉིད་ཀྱི་རྩ་ཁྲིམས་དགོངས་དོན་ལ་བརྡལ་བཤིག་དང་། ",
            "བོད་མི་དང་བོད་ཀྱི་སྐད་ཡིག་ལ་མཐོང་ཆུང་ཁྱད་གསོད་བྱས་པ་ཞིག་རེད་ཅེས་",
            "ཚོར་ཤུགས་ཆེན་པོས་ཞུ་འདོད་བྱུང་།",
            "ང་ཚོས་ཤེས་རྟོགས་བྱུང་བར་བཀྲ་ཤིས་དབང་ཕྱུག་ལ་",
            "ཉེས་མེད་ཁག་གཡོགས་ཀྱིས་གནད་དོན་དེ་གོང་ཞུ་བྱེད་རྒྱུ་ཡིན་འདུག་པར་དང་",
            "ལེན་བྱས་ཐོག་ཁོང་གང་མྱུར་གློད་བཀྲོལ་དགོས་པའི་རེ་སྐུལ་བྱེད་རྒྱུ་།",
            ""
        ],
        [
            "དེ་མཚུངས་རྒྱལ་སྤྱི་ཁྱོན་ཡོངས་ནང་",
            "ཁོང་གི་ལས་འགུལ་ལ་རྒྱབ་སྐྱོར་དང་",
            "གདུང་སེམས་མཉམ་བསྐྱེད་ཀྱིས་",
            "ཁོང་གློད་བཀྲོལ་དགོས་པའི་འབོད་སྐུལ་གནང་མཁན་ཡོངས་ལ་བཀའ་དྲིན་ཆེ་ཞུ་རྒྱུ་།",
            "འདི་ལོ་ཕྱི་ཟླ་ ༤ ཚེས་ ༢༥ ཉིན་ཀུན་གཟིགས་པཎ་ཆེན་རིན་པོ་ཆེ་དགེ་འདུན་ཆོས་ཀྱི་ཉི་མ་མཆོག་",
            "དགུང་གྲངས་ཉེར་དགུ་བཞེས་པའི་སྐུའི་འཁྲུངས་སྐར་ཉིན་མོ་དང་བསྟུན་།",
            "ཨ་རིའི་གྲོས་ཚོགས་གོང་མས། ",
            "བོད་ཀྱི་བླ་སྤྲུལ་ཡང་སྲིད་ངོས་འཛིན་ཞུ་ཕྱོགས་ཀྱི་",
            "བོད་མིའི་ཐུན་མོང་མ་ཡིན་པའི་སྲོལ་རྒྱུན་ལམ་ལུགས་དེར་",
            "རྒྱ་ནག་གཞུང་གིས་",
            "ཐེ་བྱུས་བྱས་ཚེ་རྩིས་མེད་གཏོང་རྒྱུ་ཡིན་པའི་མང་མོས་གྲོས་ཆོད་བཞག་ཐོག ",
            "བོད་མིའི་གཞི་རྩའི་འགྲོ་བ་མིའི་ཐོབ་ཐང་དང་",
            "རང་དབང་ལ་རྒྱབ་སྐྱོར་མུ་མཐུད་གནང་རྒྱུ་དང་། ",
            "ཨ་རིའི་གཞུང་ཚབ་པས་",
            "ཀུན་གཟིགས་པཎ་ཆེན་དགེ་འདུན་ཆོས་ཀྱི་ཉི་མ་མཆོག་དང་",
            "མཇལ་འཕྲད་ཞུ་དགོས་པ་གསལ་།",
            "དེ་བཞིན་ཨ་རིའི་ཕྱི་སྲིད་ལས་ཁུངས་ཀྱི་མགྲིན་ཚབ་པས་ཀྱང་། ",
            "ཀུན་གཟིགས་པཎ་ཆེན་རིན་པོ་ཆེ་མཆོག་",
            "དགུང་ལོ་དྲུག་གི་ཐོག་རྒྱ་ནག་གཞུང་གིས་",
            "བཙན་འཁྲིད་བྱས་པ་ནས་",
            "ད་བར་གར་སོང་ཆ་མེད་འོག་གནས་མུས་ཡིན་པས། ",
            "ཁོང་འཕྲལ་དུ་གློད་བཀྲོལ་བཏང་སྟེ་",
            "འགྲོ་བ་མི་རིགས་ཀུན་ལ་ཁྱབ་པའི་",
            "རྒྱལ་སྤྱིའི་ཆོས་དད་རང་དབང་སྲུང་སྐྱོབ་ལ་",
            "བརྩི་བཀུར་ཞུ་དགོས་པའི་རེ་འདུན་ཤུགས་ཆེ་བཏོན་ཡོད་པ་བཅས་ལ་",
            "ཐུགས་རྗེ་ཆེ་ཞུ་རྒྱུ་།",
            ""
        ],
        [
            "དེ་བཞིན་དྲང་བདེན་དང་ཞི་བདེ་ལ་དགའ་བའི་བོད་དང་",
            "བོད་མིའི་བདེན་དོན་ལ་རྒྱབ་སྐྱོར་གནང་མཁན་རྒྱལ་སྤྱིའི་སྲིད་གཞུང་ཁག་གི་དབུ་འཁྲིད་དང་། ",
            "གྲོས་ཚོགས་འཐུས་མི། ",
            "མི་མང་དཀྱུས་མ་བཅས་ཡོངས་དང་། ",
            "ལྷག་པར་རྒྱ་གར་དབུས་དང་ས་གནས་གཞུང་མང་ནས་",
            "༸གོང་ས་༸སྐྱབས་མགོན་ཆེན་པོ་མཆོག་གིས་",
            "དབུས་བཙན་བྱོལ་བོད་མི་རྣམས་ལ་འདས་པའི་ལོ་ངོ་༦༠ རིང་མཐུན་འགྱུར་རོགས་རམ་གནང་བར་",
            "ད་རེས་ཀྱི་གོ་སྐབས་འདི་བརྒྱུད་ནས་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་།",
            "མཐའ་དོན། ",
            "སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་མཁའ་ཁྱབ་སྐྱེ་འགྲོ་ཡོངས་དང༌། ",
            "ཁྱད་པར་གང་གི་གདུལ་ཞིང་དུ་བདག་གིར་བཞེས་པའི་",
            "བདག་ཅག་གངས་ཅན་པ་རྣམས་ཀྱི་དོན་དུ་སྐུ་ཚེ་ཞབས་པད་བསྐལ་བརྒྱའི་བར་དུ་བརྟན་ཅིང་། ",
            "ཐུགས་ཀྱི་བཞེད་དགོངས་མཐའ་དག་གེགས་མེད་ལྷུན་གྱིས་འགྲུབ་པ་དང་། ",
            "བོད་དོན་བདེན་མཐའ་མྱུར་དུ་གསལ་བའི་སྨོན་འདུན་ཤུགས་དྲག་ཞུ་རྒྱུ་།",
            "བཀའ་ཤག་གིས་ཕྱི་ལོ་ ༢༠༡༨ ཟླ་ ༧ ཚེས་ ༦ ལ།།",
            ""
        ]
    ]
}