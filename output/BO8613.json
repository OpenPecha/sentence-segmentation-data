{
    "version": "BO8613",
    "reviewed_text": [
        [
            "བོད་མིའི་རང་དབང་སྒེར་ལངས་གསུམ་བཅུའི་དུས་དྲན་ཐེངས་ ༥༧ པའི་ཐོག་བོད་མི་མང་སྤྱི་འཐུས་ལྷན་ཚོགས་ཀྱི་གསུང་བཤད། ",
            "༄༅། །",
            "དེ་རིང་གི་ཉིན་མོ་འདི་ནི་ཕྱི་ལོ་ ༡༩༥༩ ལོར་བོད་ཆོལ་ཁ་གསུམ་གྱི་རྒྱ་ཆེའི་མང་ཚོགས་རྣམས་ཀྱིས་བོད་ཀྱི་རྒྱལ་ས་ལྷ་སར་རྒྱ་དམར་གྱི་ངན་སྤྱོད་ལ་རྒོལ་བའི་མི་མང་སྒེར་ལངས་ཆེན་མོའི་དུས་ཚིགས་ཤིག་དང་། ",
            "དེ་བཞིན་བོད་ཀྱི་རྒྱལ་གཅེས་དཔའ་བོ་དཔའ་མོའི་རྗེས་དྲན་གྱི་ཉིན་མོ་ཞིག་ཀྱང་ཡིན་སྟབས། ",
            "ངས་བོད་མི་མང་སྤྱི་འཐུས་ལྷན་ཚོགས་ཀྱི་ཚབ་ཞུས་ཏེ་",
            "བོད་བསྟན་སྲིད་མི་རིགས་ཀྱི་ཆེད་དུ་",
            "ལུས་སྲོག་ལོངས་སྤྱོད་དང་བཅས་པ་ཡོངས་སུ་བློས་བཏང་གནང་བའི་རྒྱལ་གཅེས་དཔའ་བོ་དཔའ་མོ་རྣམས་ཀྱི་མཛད་རྗེས་ལ་དྲན་གསོ་དང་། ",
            "ད་དུང་ཡང་རྒྱ་གཞུང་གི་མནར་གཅོད་གདུག་རྩུབ་འོག་དཀའ་སྡུག་མྱོང་བཞིན་པའི་གཞིས་བཞུགས་བོད་མི་ཡོངས་ལ་",
            "སྐྱིད་སྡུག་མཉམ་མྱོང་དང་གདུང་སེམས་མཉམ་སྐྱེད་ཞུ་རྒྱུ་།",
            "དེ་ཡང་དེང་སྐབས་འཛམ་གླིང་སྟོབས་ཆེན་རྒྱལ་ཁབ་ཀྱི་གྲས་སུ་བརྩི་བཞིན་པའི་རྒྱ་ནག་མི་དམངས་སྤྱི་མཐུན་རྒྱལ་ཁབ་ཅེས་པ་འདི་",
            "ཐོག་མར་འགོ་བཙུགས་པ་ནས་བཟུང་",
            "རང་རེ་བོད་གངས་ཅན་པས་གཙོས་ཁྱིམ་མཚེས་ཡུལ་གྲུ་མང་པོར་",
            "དྲག་གནོན་དང་ཐུབ་ཚོད་ཀྱིས་དབང་སྒྱུར་བྱེད་མཁན་ཁོ་ན་ཡིན་པ་མ་ཟད། ",
            "རང་དབང་དང་། ",
            "འདྲ་མཉམ། ",
            "མང་གཙོའི་ལོ་རྒྱུས་ལྡན་པའི་རྒྱལ་ཁབ་ཚད་དང་ལྡན་པ་ཞིག་ལ་ངོས་འཛིན་ནམ་ཡང་མི་ཐུབ་པ་ལྟར། ",
            "ཐོག་མར་བོད་ཤར་ཕྱོགས་ནས་དྲག་དམག་གིས་བཙན་གནོན་བྱ་འགོ་བཙུགས་ཏེ་",
            "མཐར་བོད་ཀྱི་བདག་དབང་ཡོངས་རྫོགས་དབང་བསྒྱུར་བྱ་ལ་ཉེ་བ་དང་། ",
            "བོད་མིའི་ཆོས་སྲིད་གཉིས་ཀྱི་བླ་ན་མེད་པའི་དབུ་འཁྲིད་སྤྱི་ནོར་༸གོང་ས་༸སྐྱབས་མགོན་སྐུ་ཕྲེང་བཅུ་བཞི་པ་ཆེན་པོ་མཆོག་གི་སྐུ་ཕྱྭ་ལ་ཡང་དོ་བསྡོ་བའི་ཛ་དྲག་གི་དུས་སྐབས་སུ་ ",
            "༡༩༥༩ ཕྱི་ཟླ་ ༣ ཚེས་ ༡༠ ཉིན་བོད་ཀྱི་རྒྱལ་ས་ལྷ་སར་ཡོད་པའི་ཆོལ་གསུམ་བོད་མི་རྣམས་",
            "མ་བགྲོས་བསམ་པ་གཅིག་མཐུན་གྱིས་",
            "རྒྱ་དམར་ལ་རྒོལ་བའི་མི་མང་སྒེར་ལངས་ཆེན་མོ་ཞེས་འཛམ་གླིང་ས་ཆེན་འདིར་ནམ་ཡང་ནུབ་མི་སྲིད་པའི་རྒྱ་རྒོལ་གྱི་ལས་འགུལ་འདི་ཡང་",
            "ང་ཚོ་བོད་གངས་ཅན་པའི་མི་རབས་རྗེས་མ་རྣམས་ཀྱིས་བསྐལ་པ་ཇི་སྲིད་བར་བརྗེད་མི་རུང་བའི་ལོ་རྒྱུས་རང་བཞིན་ལྡན་པའི་དུས་ཚིགས་གལ་ཆེ་ཞིག་ཆགས་།",
            "དེ་རྗེས་རྒྱ་གཞུང་གིས་བོད་ཀྱི་སྣོད་བཅུད་ཡོངས་ལ་རིམ་བཞིན་དབང་བསྒྱུར་བྱས་ཏེ་",
            "བོད་རང་སྐྱོང་ལྗོངས་དང་། ",
            "རང་སྐྱོང་ཁུལ། ",
            "རང་སྐྱོང་རྫོང་ཟེར་བ་སོགས་སུ་མིང་འདོགས་སྣ་ཚོགས་བྱས་ཏེ་",
            ""
        ],
        [
            "བོད་རིགས་གཅིག་གྱུར་ལ་ཁ་བྲལ་བཏང་སྟེ་",
            "བོད་མི་རྣམས་ཁ་འཐོར་ཡ་འཐོར་དུ་བཏང་བས་མ་ཚད། ",
            "བོད་མིའི་དགོས་འདུན་ལ་བསམ་ཤེས་མེད་པར་གདུག་རྩུབ་དང་",
            "དྲག་གནོན་ཅན་གྱི་སྲིད་བྱུས་ལ་ད་དུང་ཡང་འགྱུར་བ་བཏང་།",
            "བོད་གངས་ཅན་པའི་བུ་རབས་ཚ་བརྒྱུད་དང་བཅས་པ་རྣམས་ཀྱིས་",
            "རྒྱ་གཞུང་གིས་བོད་ཐོག་འཛིན་པའི་སྲིད་བྱུས་ལ་",
            "ངོ་རྒོལ་མཚམས་མ་ཆད་པ་བྱ་དགོས་དོན་གྱི་རྐྱེན་རྩ་ཡང་རྒྱ་གཞུང་གིས་བྱེད་སྟངས་ལས་སྟངས་ལ་ཐུག་པ་ཞིག་།",
            "རྒྱ་ནག་གིས་བོད་ལ་དབང་བསྒྱུར་བྱེད་རིང་བོད་ཀྱི་འགྲོ་བ་མི་ཡི་ཐོབ་ཐང་ལ་རྡོག་རོལ་དང་། ",
            "ཆོས་དད་རང་དབང་བཙན་འཕྲོག སྐད་ཡིག་སྲུང་སྐྱོབ་ལ་བརྩི་།",
            "རང་བྱུང་ཁོར་ཡུག་ལ་གཏོར་སྐྱོན། ",
            "མི་སེར་སྤེལ་ཐབས་ཀྱི་བྱུས་ངན་སོགས་བཤམས་ནས་",
            "བོད་ཡུལ་རྒྱ་ཡུལ་དུ་བསྒྱུར་ཉེན་དང་། ",
            "བོད་ཀྱི་བསྟན་སྲིད་མི་རིགས་དང་བཅས་པ་རྩ་གཏོར་གཏོང་ལ་ཉེ་བའི་སྐབས་",
            "བོད་མི་རྣམས་ཀྱིས་རྒྱ་རྒོལ་གྱི་ལས་འགུལ་རྒྱུན་མ་ཆད་པ་སྤེལ་བར་",
            "རྒྱ་གཞུང་གིས་བོད་མིའི་མངོན་འདོད་ལ་བདག་སྐྱོང་བྱ་རྒྱུ་ལྟ་ཞོག ",
            "ཡ་ང་སྙིང་རྗེ་བྲལ་བའི་དྲག་གནོན་དང་མནར་གཅོད་འོག་",
            "བོད་མི་འབུམ་ཕྲག་བཅུ་གཉིས་ལྷག་གི་ཚེ་སྲོག་ཤོར་བ་དང་། ",
            "ལྷག་པར་ ༢༠༠༩ ལོ་ནས་བཟུང་ཉེ་སྔོན་ཕྱི་ལོ་ ༢༠༡༦ ཟླ་ ༢ ཚེས་ ༢༩ ཉིན་བོད་དཀར་མཛེས་ཁུལ་ཉག་རོང་རྫོང་མཚོ་ཁ་ཨརྱ་གླིང་དགོན་པའི་དགེ་འདུན་པ་སྐལ་བཟང་དབང་འདུས་ལགས་ཀྱིས་",
            "རང་ལུས་མེར་བསྲེགས་གནང་སྟེ་འདས་གྲོངས་སུ་གྱུར་ཡོད་པའི་བར་བོད་མི་ ༡༤༣ གྱིས་རང་ལུས་མེར་སྲེག་གི་ཞི་རྒོལ་གནང་དགོས་ཆགས་པ་སོགས་ལ་",
            "བསམ་ཤེས་མེད་པར། ",
            "བོད་དང་འབྲེལ་བའི་རྒྱབ་ཤ་དཀར་པོའི་དེབ་ཟེར་བ་དང་། ",
            "བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཟེར་བ་སོགས་",
            "ཐེངས་གྲངས་ཇི་ཙམ་མང་ཡང་མིང་རྫིག་དོན་སྟོང་ཤ་སྟག་ཅན་",
            "འདི་ཚོས་བོད་མི་རིགས་འདི་ཉིད་ཀྲུང་ཧྭ་མི་རིགས་དང་རྒྱང་རིང་དུ་འགྲོ་རྒྱུ་ལ",
            ""
        ],
        [
            "ས་ཐག་ཉེ་རུ་ཆགས་རེ་མེད་པ་བཟོ་བཞིན་ཡོད་པ་",
            "ཉི་ཤར་སྦར་མོས་འགེབས་ཐབས་མེད་པ་ལྟར་།",
            "རྒྱ་ནག་གིས་ཡར་ལངས་ཞིང་",
            "བྲན་ཁྲི་ཚོ་བརྒྱ་ལ་བཅིངས་འགྲོལ་བཏང་སྟེ་",
            "བོད་མི་རྣམས་",
            "མེས་རྒྱལ་ཁྱིམ་ཚང་ཆེན་མོའི་ནང་",
            "རང་རང་གི་གང་འདོད་དགའ་སྐྱིད་ལ་རོལ་བཞིན་ཡོད་གནས་སོགས་",
            "མི་ལོ་ ༥༠ ལྷག་གི་གོང་ནས་",
            "བཟུང་བཤད་དང་ཤོད་བཞིན་ཡོད་ཀྱང་། ",
            "བོད་མི་རྣམས་ཀྱི་དད་འདུན་རྩེ་གཅིག་ཏུ་",
            "ཞུ་ཡུལ་༸གོང་ས་༸སྐྱབས་མགོན་ཆེན་པོ་མཆོག་གི་",
            "སྐུ་པར་ཙམ་ཡང་སྒྲིག་གཤོམ་མི་ཆོག་པ་དང་། ",
            "དགོན་སྡེ་དང་",
            "གྲོང་ཚོ་ཁག་ལ་བཅའ་སྡོད་ལས་དོན་རུ་ཁག་ཟེར་བ་",
            "གཏན་འཇོག་གིས་ཆོས་ཕྱོགས་དང་",
            "འཇིག་རྟེན་གྱི་བྱ་བཞག་ཡོད་དོ་ཅོག་ལ་",
            "ཚོད་འཛིན་དང་བལྟ་རྟོག་དོ་ནན་བྱས་ཏེ་",
            "གཞིས་བཞུགས་བོད་མི་རྣམས་ཀྱི་",
            "ཟ་ཉལ་འགྲོ་འདུག་ཚུན་ཆད་ལ་",
            "བཀག་སྡོམ་བྱས་དང་བྱེད་བཞིན་པར་བལྟས་ན་",
            "ཞི་བདེ་ལྷིང་འཇགས་མེད་པའི་",
            "འཐབ་རྩོད་ཀྱི་གཡུལ་ས་ཞིག་གམ། ",
            "ཉེས་ཅན་བཀག་ཉར་བྱེད་སའི་བཙོན་ར་ལྟ་བུ་ཞིག་ལས་",
            "རང་རང་ཅི་འདོད་ཀྱི་བདེ་སྐྱིད་ལ་",
            "ལོངས་སུ་སྤྱོད་བཞིན་པའི་རྣམ་པ་ཞིག་",
            "ནམ་ཡང་མཐོང་རྒྱུ་མེད་པ་བཟོས་།",
            ""
        ],
        [
            "བོད་མི་བཙན་བྱོལ་བ་རྣམས་ཀྱིས་ཀྱང་རྒྱ་གཞུང་གི་བོད་ཐོག་དྲག་གནོན་མཁྲེགས་འཛིན་གྱི་",
            "སྲིད་བྱུས་ལ་ཞི་བའི་ངོ་རྒོལ་རྣམ་མང་རྒྱུན་མཐུད་དང་། ",
            "ལྷག་པར་རང་ལུས་མེར་བསྲེགས་ཀྱི་ཐོག་ནས་",
            "ཞི་རྒོལ་གནང་མཁན་ཡང་མི་ཉུང་བ་ཞིག་བྱུང་ཡོད་པ་དང་། ",
            "ཕྱི་ལོ་ ༢༠༡༦ ཟླ་ ༢ ཚེས་ ༢༩ ཉིན་མ་སུ་རི་བུ་ཁྱིམ་གྱི་འཛིན་རིམ་བཅུ་པའི་",
            "སློབ་མ་རྡོ་རྗེ་ཚེ་རིང་ལགས་ཀྱིས་བོད་མིའི་རྩ་དོན་ཆེད་",
            "རང་ལུས་མེར་བསྲེགས་གནང་བ་དང་། ",
            "ཕྱི་ ༣ ཚེས་ ༣ ཉིན་འདས་གྲོངས་སུ་གྱུར་ཡོད་པ་འདི་དག་གིས་",
            "གཞིས་བྱེས་བོད་མི་ཡོངས་ཀྱི་མངོན་འདོད་གཅིག་གྱུར་ཡིན་པ་དང་། ",
            "དེ་ཡང་ཇི་སྲིད་བོད་དོན་བདེན་མཐའ་མ་གསལ་བར་ནམ་ཡང་",
            "འདོར་མི་སྲིད་པའི་རྣམ་པ་གསལ་པོར་མངོན་དང་མངོན་བཞིན་པ་།",
            "འདས་ལོའི་ནང་རྒྱ་ནག་ནང་གི་འགྲོ་བ་མི་ཡི་ཐོབ་ཐང་སྤྱི་དང་",
            "བྱེ་བྲག་ཏུ་བོད་ནང་གི་འགྲོ་བ་མི་ཡི་ཐོབ་ཐང་གནས་སྟངས་ལ་ཡར་རྒྱས་རྩ་བ་ནས་",
            "ཕྱིན་མེད་པའི་སྐོར་རྒྱལ་སྤྱིའི་ཚོགས་སྡེ་མང་པོའི་སྙན་ཐོའི་ནང་གསལ་བཀོད་གནང་ཡོད་པ་དང་། ",
            "ལྷག་པར་དུ་ཨ་རིའི་གྲོས་ཚོགས་འཐུས་མིའི་སྐུ་ཚབ་དང་། ",
            "འཇར་མན་འགྲོ་བ་མི་ཡི་ཐོབ་ཐང་ལྷན་ཚོགས་ཀྱི་",
            "སྐུ་ཚབ་བཅས་བོད་ནང་ཆེད་ཕེབས་གནང་རྗེས་ཀྱི་སྙན་ཐོ་ཁག་ལས་ཤེས་རྟོགས་ཐུབ་ཅིང་། ",
            "དམིགས་བསལ་རྒྱ་ཡི་བཙོན་འོག་ཏུ་ཡོད་པའི་པཎ་ཆེན་ཆུང་སྲིད་རིན་པོ་ཆེས་དབུས་པའི་",
            "བོད་མི་ཆབ་སྲིད་བཙོན་པ་མང་པོ་ཞིག་གི་གནས་སྟངས་ཁ་གསལ་མེད་པ་བཟོས་པ་དང་། ",
            "བཙོན་འཇུག་ཁྲིམས་ཐག་བཅད་ཟིན་པ་རྣམས་ལ་",
            "སྡུག་སྦྱོང་མནར་གཅོད་ཚད་ལས་འདས་པ་བཏང་དང་གཏོང་བཞིན་པའི་",
            "ཁོངས་བོད་ཀྱི་གྲགས་ཅན་བཙོན་པ་ལི་ཐང་སྤྲུལ་སྐུ་བསྟན་འཛིན་བདེ་ལེགས་རིན་པོ་ཆེ་གློ་བུར་དུ་",
            "དགོངས་པ་རྫོགས་པའི་གནས་སྟངས་ཆགས་པ་དེ་ནི་དཔེ་མཚོན་གསལ་ཤོས་ཤིག་ཏུ་གྱུར་།",
            "ད་སྐབས་བོད་ཆོལ་ཁ་གསུམ་གྱི་ས་ཁྱོན་གང་ས་ནས་",
            "ཉིན་རེ་བཞིན་བོད་མིར་དམ་དྲག་ཅི་ཆེ་བྱེད་བཞིན་ཡོད་པ་དང་། ",
            "ཆེས་ཉེན་ཚབས་ཆེ་གྲས་ཤིག་ལ་ཁམས་འབྲི་རུ་རྫོང་ཁོངས་སུ་",
            "སྡེ་ཚན་མི་འདྲ་བའི་བཀའ་རྒྱ་ཟེར་བ་འདྲ་མིན་མང་པོ་བཟོས་ཏེ་",
            "ཧ་ཅང་དམ་དྲག་ཆེ་བའི་ས་གནས་ཤིག་ཏུ་ཆགས་ཡོད་པ་འདི་ལ་བོད་པ་དང་",
            "བོད་དོན་རྒྱབ་སྐྱོར་བ་ཀུན་གྱིས་ཐུགས་སྣང་ཤུགས་ཆེའི་ཐོག་དཀའ་ཚེགས་འདི་ལས་",
            "གྲོལ་ཆེད་དངོས་ཤུགས་བརྒྱུད་གསུམ་ནས་འབད་བརྩོན་ཡོད་རྒུ་རྩལ་སྤྲུགས་གནང་རོགས་ཞུ་རྒྱུ་།",
            "༸གོང་ས་༸སྐྱབས་མགོན་སྐུ་ཕྲེང་བཅུ་བཞི་པ་ཆེན་པོ་མཆོག་གི་",
            "གསང་གསུམ་གྱི་མཛད་འཕྲིན་མཐའ་དག་ལ་འཛམ་གླིང་རྒྱལ་ཁབ་གང་ས་ནས་བསྔགས་བརྗོད་དང་། ",
            "གུས་བཀུར་ཚད་ལས་འདས་པ་ཞུ་བཞིན་པ་དང་། ",
            "ལྷག་པར་སྐུ་ཡི་གྱ་སྟོན་བརྩི་སྲུང་སོགས་གནང་སྟེ་",
            "དགའ་དད་སྤྲོ་གསུམ་གྱི་དཔལ་ལ་རོལ་བཞིན་ཡོད་ཀྱང་། ",
            "རྒྱ་ནག་གཞུང་དང་དམིགས་བསལ་བོད་རང་སྐྱོང་ལྗོངས་ཟེར་བའི་ནང་",
            "༸གོང་ས་མཆོག་ལ་མཚན་སྨད་སྐུར་འདེབས་དང་། ",
            "སྐུ་པར་སྒྲིག་གཤོམ་མི་ཆོག་པ་སོགས་ཀྱི་ལས་འགུལ་རྒྱུན་མཐུད་དུ་སྤེལ་བཞིན་པ་མ་ཟད། ",
            "ད་སྐབས་རྒྱ་ནག་ནང་ནོར་འཁྲུལ་ཆེ་ཤོས་སུ་ངོས་འཛིན་བཞིན་པའི་",
            "ལྐོག་ཟ་རུལ་སུངས་ལ་ཞིབ་འཇུག་དང་མཉམ་དུ་ཏཱ་ལ་སྐྱེ་ཕྲེང་བཅུ་བཞི་པ་དང་",
            "འབྲེལ་འདྲིས་བྱེད་མཁན་ཡོད་མེད་ཀྱང་བརྩད་གཅོད་དགོས་སྐོར་སོགས་དང་། ",
            "བོད་བརྒྱུད་ནང་བསྟན་གྱི་སྤྲུལ་སྐུ་འཚོལ་བཤེར་མ་ལག་ཟེར་བའི་",
            "དྲ་རྒྱ་ཆེད་བཟོས་བྱས་པ་སོགས་ལ་ངོས་ལེན་ནམ་ཡང་མེད་པ་དང་། ",
            "དེ་དག་ནི་ཆོས་མེད་དམར་པོའི་རིང་ལུགས་ཀྱི་ལངས་ཕྱོགས་དང་",
            "མི་མཐུན་པ་ཞིག་ཡིན་པ་སྨོས་མེད་།",
            "༸གོང་ས་མཆོག་གི་ཡང་སྲིད་ཕེབས་ཕྱོགས་དང་འབྲེལ་བའི་སྐོར་བོད་ཀྱི་ཆོས་བརྒྱུད་ཆེན་པོ་བཞི་དང་",
            "གཡུང་དྲུང་བོན་བཅས་པའི་ཆོས་ཚོགས་ཐེངས་བཅུ་གཅིག་པའི་སྐབས་ཁ་གསལ་བཟོས་གནང་ཟིན་པ་ཞིག་།",
            ""
        ],
        [
            "གཞན་ཡང་",
            "ཉེ་ཆར་རྒྱ་ནག་གི་གློག་བརྙན་འཁྲབ་སྟོན་པ་ཞིག་",
            "སྤྲུལ་སྐུའི་གོ་སར་བཞག་སྟེ་",
            "སྤྲུལ་རྫུན་གྱི་རང་མདོག་མངོན་སྐབས་",
            "རྒྱ་ནག་གི་དཔོན་རིགས་ཀྲུའུ་ཝེན་ཆོན་དང་། ",
            "ཡེ་ཞའོ་ཝན་སོགས་ཀྱིས་",
            "བྱེད་ཕྱོགས་དང་",
            "བཤད་ཕྱོགས་རྣམས་ལ་",
            "པེ་ཅིང་གི་བོད་རིག་པའི་མཁས་དབང་དང་། ",
            "བོད་བཞུགས་བླ་སྤྲུལ་མཁས་དབང་མང་པོ་ཞིག་གིས་",
            "དོན་དངོས་ར་སྤྲོད་གནང་བ་རྣམས་",
            "གསལ་འདེབས་ཞུ་རྒྱུ་དང་འབྲེལ་",
            "ཀྲུའུ་ཝེན་ཆོན་གཙོས་པའི་",
            "དཔོན་རིགས་ཁག་ཅིག་གི་བྱེད་ཕྱོགས་འདི་རྣམས་ནི་",
            "མི་རིགས་མཐུན་སྒྲིལ་གྱི་བཀག་རྡོ་རུ་འགྱུར་རྒྱུ་ལས་མ་འདས་པས་",
            "རྒྱ་གཞུང་ནས་ཀྱང་ངོས་ཟིན་དགོས་པའི་དྲན་བརྡ་བྱ་རྒྱུ་།",
            "གཞིས་བཞུགས་བོད་མི་རྣམས་ཀྱིས་",
            "ད་བར་བོད་དོན་ལས་འགུལ་རྒྱུན་མ་ཆད་པ་སྤེལ་བཞིན་ཡོད་པ་",
            "འཛམ་གླིང་ཀུན་གསལ་ལྟར་དང་། ",
            "ལྷག་པར་དུ་འདས་པའི་ལོ་གཅིག་ལྷག་རིང་ནང་",
            "དམིགས་བསལ་བོད་མི་གཞོན་སྐྱེས་མང་པོ་ཞིག་",
            "ཁེར་རྒྱུག་གིས་ཁྲོམ་གཞུང་དུ་ཐོན་ནས་",
            "༸གོང་ས་༸སྐྱབས་མགོན་ཆེན་པོ་མཆོག་གི་སྐུ་པར་འཕྱར་ཏེ་",
            "སྐད་འབོད་གནང་མཁན་བྱུང་ཡོད་པ་རྣམས་",
            "རྒྱ་གཞུང་གིས་འཛིན་བཟུང་ཁྲིམས་གཅོད་བྱས་དང་",
            "བྱེད་མུས་ཡིན་པ་རྣམས་ལ་ཀུན་གྱིས་དོ་སྣང་དང་",
            "ཁོང་རྣམས་ཀྱི་རེ་འབོད་དང་",
            "དགོས་འདུན་རྣམས་ལ་བདག་སྐྱོང་།",
            ""
        ],
        [
            "ཁོང་རྣམས་ཀྱང་རྒྱའི་བཙོན་འོག་ནས་མྱུར་དུ་ཐར་ཐབས་ལ་འབད་བརྩོན་བྱ་དགོས་རྒྱུ་ནི་",
            "ང་ཚོའི་ཕྲག་ཏུ་བབ་པའི་ལས་འགན་ཞིག་ཆགས་ཡོད་པ་མ་ཟད། ",
            "གཞིས་བཞུགས་བོད་མི་རྣམས་ཀྱི་ལྷག་བསམ་དང་སྙིང་སྟོབས་ལ་གུས་བརྩི་དང་། ",
            "བོད་བསྟན་སྲིད་སྤྱི་ཡི་ལར་ཞེན་སྙིང་བཅངས་ཀྱིས་བཙན་བྱོལ་བོད་མི་རྣམས་ཀྱིས་ཀྱང་",
            "རང་བཙན་དང་དབུ་མའི་ལམ་གྱི་ལངས་ཕྱོགས་མཐུན་མིན་ལ་མགོ་འཁོར་ནས་མ་བསྡད་པར་",
            "གཞིས་བྱེས་བོད་མི་ཡོངས་ཀྱི་ཁ་ཕྱོགས་མཉམ་དུ་བསྒྱུར་ཏེ་",
            "དགྲ་གཉེན་གྱི་ངོ་བོ་མ་ནོར་བ་བྱ་དགོས་རྒྱུ་ནི་",
            "གནད་ཀྱི་སྙིང་པོ་ཆགས་།",
            "དེ་བཞིན་ད་སྐབས་བཙན་བྱོལ་བོད་མིའི་སྲིད་སྤྱིའི་འོས་བསྡུ་ཆེན་མོའི་ལས་རིམ་འགྲོ་བཞིན་ཡོད་པ་ལྟར། ",
            "སྲིད་སྤྱིའི་འོས་མི་རྣམས་ནི་བོད་མིའི་སྒྲིག་འཛུགས་ཀྱི་ཆེས་མཐོའི་འགོ་ཁྲིད་ལ་",
            "གདམ་རྒྱུའི་ས་བོན་ཤ་སྟག་ཡིན་པར་བརྟེན་ཕ་རོལ་པོའི་ལག་ཆར་འགྱུར་ཉེན་གྱི་ཁུངས་མེད་འཆལ་གཏམ་རིགས་སོགས་སྤེལ་མ་བསྡད་པར་ཡང་དག་པའི་མང་གཙོ་ལ་ཁ་ཕྱོགས་ཏེ་",
            "གདམ་བྱ་འདེམས་བྱེད་ཀྱི་ཁེ་དབང་ལོངས་སུ་སྤྱོད་དགོས་རྒྱུ་ནི་",
            "གཞི་རྩའི་ཐོབ་ཐང་གལ་ཆེ་ཞིག་ཡིན་པ་དྲན་སྐུལ་ཞུ་བཞིན་།",
            "ང་ཚོ་ནི་སྲིད་དོན་གྱི་སྐྱབས་བཅོལ་བ་ཞིག་དང་། ",
            "ལས་འགན་གཙོ་བོ་བོད་དོན་བདེན་མཐའ་གསལ་ཐབས་བྱ་རྒྱུ་དེ་ཡིན་པ་ལྟར། ",
            "འཁྱུར་ལ་ཉེ་བའི་སྐབས་ ༡༥ པའི་བོད་མི་མང་སྤྱི་འཐུས་ལྷན་ཚོགས་ཀྱི་དུས་ཡུན་རིང་གྲོས་ཚོགས་རིམ་པའི་ནང་",
            "བོད་ནང་གི་ཛ་དྲག་གནས་སྟངས་ལ་བསྟུན་པའི་གདུང་སེམས་མཉམ་སྐྱེད་དང་མྱ་ངན་གུས་འདུད་ཀྱི་གྲོས་།",
            "གཞུང་མང་གི་བོད་དོན་ལས་འགུལ་ཆེན་མོ། ",
            "བདེན་པའི་མེ་ལྕེ་སྐོར་བསྐྱོད་ཀྱི་ལས་འགུལ། ",
            "རྒྱ་གར་དབུས་སའི་གྲོས་ཚོགས་ལ་བོད་དོན་ཞུ་གཏུག་གི་ལས་འགུལ། ",
            "ཕྱི་རྒྱལ་ཡུལ་གྲུ་ཁག་གི་གྲོས་ཚོགས་དང་སྲིད་གཞུང་སོགས་ལ་བོད་དོན་ཞུ་གཏུག་གི་ལས་འགུལ། ",
            "བཙན་བྱོལ་བོད་མི་གནས་ཡུལ་ས་གནས་ཁག་ཏུ་ཆབ་སྲིད་དྲིལ་བསྒྲགས་དང་བོད་དོན་ངོ་སྤྲོད་སོགས་ཞུས་ཡོད་ཅིང་། ",
            "བཙན་བྱོལ་བོད་མི་རྣམས་ལ་ཤིན་ཏུ་བཀའ་དྲིན་ཆེ་བའི་རྒྱ་གར་དབུས་སའི་གཞུང་དང་གྲོས་ཚོགས། ",
            "བོད་དོན་རྒྱབ་སྐྱོར་ཚོགས་པ་ཁག དེ་བཞིན་ཕྱི་རྒྱལ་ཡུལ་ཁག་རྣམས་ཀྱི་གཞུང་དང་གྲོས་ཚོགས། ",
            "གཞུང་འབྲེལ་མ་ཡིན་པའི་ཚོགས་པ་བཅས་ཀྱིས་བོད་མིའི་བླ་ན་མེད་པའི་དབུ་འཁྲིད་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ལ་ཚད་མཐོའི་གུས་བཀུར་དང་། ",
            "བོད་དོན་སྐོར་བགྲོ་གླེང་། ",
            "བོད་རྒྱ་ཞི་མོལ་གྱི་ཐབས་ལམ་ལ་རྒྱབ་སྐྱོར། ",
            "བོད་མིར་དགོས་མཁོའི་མཐུན་རྐྱེན་སོགས་གནང་དང་གནང་བཞིན་པ་རྣམས་ལ་སྙིང་ཐག་པ་ནས་བཀའ་དྲིན་བླ་མེད་དུ་ཆེ་ཞུ་བ་དང་། ",
            "ལྷག་པར་ཨ་རིའི་གྲོས་ཚོགས་འོག་མའི་ཚོགས་གཙོ་ཟུར་པ་དང་། ",
            "མང་གཙོ་ཚོགས་པའི་གྲོས་ཚོགས་ཀྱི་དབུ་འཁྲིད། ",
            "བོད་དོན་རྒྱབ་སྐྱོར་བ་གྲགས་ཅན་ལྕམ་སྐུ་ནན་སི་པེ་ལོ་སི་མཆོག་གིས་དབུ་ཁྲིད་པའི་ཨ་རིའི་གྲོས་ཚོགས་ཀྱི་སྐུ་ཚབ་ཚོགས་པ་ཞིག་",
            "བོད་ནང་ཆེད་བསྐྱོད་གནང་ནས་བོད་ནང་གི་དངོས་ཡོད་གནས་སྟངས་རྣམས་རྟོག་ཞིབ་དང་",
            "གསལ་བསྒྲགས་གནང་ཐུབ་པ་ནི་ཕྱིའི་རྒྱལ་ཁབ་ཀྱི་དབུ་འཁྲིད་མཐོ་གྲས་ཤིག་",
            "བོད་ནང་ཕེབས་ཏེ་",
            "བོད་དོན་རྟོག་ཞིབ་གནང་ཐུབ་པ་ལོ་རྒྱུས་ཀྱི་ཟིན་ཐོ་གསར་པ་ཞིག་ཡིན་ལ་",
            "ཁོང་དང་ཁོང་གི་ཕྱག་རོགས་རྣམ་པ་བཅས་ལ་",
            ""
        ],
        [
            "གཞིས་བྱེས་བོད་མི་ཡོངས་ཀྱི་ཚབ་ཞུས་ཏེ་",
            "ཐུགས་རྗེ་ཆེ་ཞུ་བ་དང་",
            "ཆབས་ཅིག་བོད་དོན་དཀའ་རྙོག་ད་དུང་སེལ་མེད་ལ",
            "བོད་ནང་གི་ཛ་དྲག་གནས་སྟངས་",
            "མུ་མཐུད་གནས་བཞིན་ཡོད་པས། ",
            "ཞི་བདེ་དང་དྲང་བདེན་ལ་",
            "དགའ་བའི་རྒྱལ་ཁབ་དང་མི་མང་བཅས་ནས་",
            "སྔར་ལྷག་རྒྱབ་སྐྱོར་མུ་མཐུད་དགོས་གལ་ཅན་ཞིག་",
            "ཆགས་ཡོད་པ་ཀུན་གྱིས་",
            "ཐུགས་དབུས་སུ་འཇོག་རོགས་ཞུ་རྒྱུ་།",
            "བོད་མིའི་སྒྲིག་འཛུགས་ཀྱི་ངོས་ནས་",
            "གཉིས་སྨན་དབུ་མའི་ལམ་བརྒྱུད་",
            "བོད་དོན་ཞི་འགྲིག་ཡོང་ཐབས་ལ་",
            "མུ་མཐུད་འབད་བརྩོན་བྱེད་བཞིན་ཡོད་པ་ལྟར། ",
            "རྒྱ་ནག་གི་འགོ་འཁྲིད་ཚོས་ཀྱང་",
            "ཁ་ཞེ་གཉིས་མེད་ཀྱིས་",
            "བོད་ལ་ཕན་བདེའི་ལས་དོན་ཞིག་སྒྲུབ་འཆར་ཡོད་ཚེ་",
            "མི་རིགས་ས་གནས་རང་སྐྱོང་གི་བཅའ་ཁྲིམས་གཞིར་བཟུང་",
            "བོད་ལ་མིང་དོན་མཚུངས་པའི་",
            "རང་སྐྱོང་ཞིག་སྤྲོད་དགོས་རྒྱུ་ནི་",
            "སྐབས་དང་འཚམས་ཤིང་",
            "དུས་ལ་བབ་པ་ཞིག་ཡིན་པ་ཤེས་དགོས་པའི་གསལ་འདེབས་བྱེད་ཀྱི་།",
            ""
        ],
        [
            "མཐའ་དོན། ",
            "བོད་མིའི་བླ་ན་མེད་པའི་དབུ་འཁྲིད་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གི་",
            "སྐུ་ཚེ་བསྐལ་བརྒྱའི་བར་དུ་༸ཞབས་པད་མི་འགྱུར་གཡུང་དྲུང་གི་",
            "ཁྲི་ལ་རྟག་ཏུ་བརྟན་ཞིང་བོད་དོན་བདེན་མཐའ་མྱུར་དུ་གསལ་བའི་",
            "སྨོན་འདུན་གྲངས་མེད་དང་།",
            "བོད་མི་མང་སྤྱི་འཐུས་ལྷན་ཚོགས་ཀྱིས་ཕྱི་ལོ་ ༢༠༡༦ ཟླ་ ༣ ཚེས་ ༡༠ ལ།། །།",
            ""
        ]
    ]
}